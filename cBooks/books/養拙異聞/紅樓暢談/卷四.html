<html>
    <head>
        <meta charset="utf-8">
        <link rel="stylesheet" type="text/css" href="/cBooks/html/css/chinese.css">
    </head>
    <body>
<div class="biji_block">
 <div class="biji_head">包世臣·《宝砚赋》</div>
 <div class="biji_subhead">原載《小倦游閣》卷ㄧ</div>
 <div class="biji_entry"><p>嘉慶丁已夏，客朱文正公皖江節署時，廢溝出硯，徑尺，深池廣腹，形製甚古，予購以白金二斤。摩挲月餘，土花漸褪，背刻「藏真」及南唐印文、余中宣銘詞，乃都可辨，蓋中宣守成時所用硯也。同舍有力者十倍其值以奪之，不可。予恐緩急難守，不敢以隨行笈。乙亥春，復移家至廣陵，有以藏真《天老吟》直幅求售者，予力不能有，而篤愛其體勢。出硯臨寫，頃刻得墨盈池，竟五六卷猶未竭，端谿、西洞、鄴都、南臺，皆出其下。爰狀上德而為之賦：</p>
  <p>有物於此，非土非石。腹山以涵胎，藏溝以遠厄。采異雕繪，學由默識。居廉而近貪，身壽而質脆。好文而善兵，敦儒而通釋。臣愚不知，敢問所職，曰：「此夫德而理膩者乎？玩之弟好而循之廉厲者乎？功在去墨而性不樂水者乎？更世變而弗迷，用民力而不勩者乎？」與物遷化，膏澤無壅。靜以為體，動以為用。不留滓痕，潔身自重，夫是之為硯頌。</p>
<span class="zhipi">愚按：汪允莊女史《秦溝粉黛磚硯歌》原敘云：「硯為古澄泥，紅白青翠，斑剝錯落若珠璣。上有『建業文房』印、余忠宣公銘註，以為秦阿房宮溝，宮人傾粉澤脂水所成，洵奇物也。」初以為紅樓所云「脂硯」者即此硯，今讀包慎伯之《寶硯賦》，始知非。乃錄文於此，以俟後察。</span>　　　　　
</div>
</div> 
</body>
</html>

