<html>
    <head>
        <meta charset="utf-8">
        <link rel="stylesheet" type="text/css" href="/cBooks/html/css/chinese.css">
    </head>
    <body>
<div class="biji_block">
 <div class="biji_head">皇清納臘室盧氏墓誌銘</div>
 <div class="biji_subhead">賜進士出身候補內閣中書捨人平湖葉舒崇撰</div>
 <div class="biji_entry"><p>夫人盧氏，奉天人，其先永平人也。毓瑞醫閭，形勝桃花之島，溯源營室，家聲孤竹之城。父興祖，總督兩廣、兵部右侍郎、都察院右副都御史。樹節五羊、申威百粵，珠江波靜，冠賜高蟬，銅柱勳崇，門施行馬。傳唯禮義，城南韋杜之家；訓有詩書，江右潘楊之族。夫人生而婉孌，性本端莊，貞氣天情，恭容禮典。明璫珮月，即如淑女之章；曉鏡臨春，自有夫人之法。幼承母訓，嫻彼七襄；長讀父書，佐其四德。高門妙揀，首聞敬仲之佔；快婿難求，獨坦右軍之腹。年十八，歸余同年生成德，姓納臘氏，字容若。烏衣門巷，百兩迎歸；龍藻文章，三星並詠。夫人職首供甘，義均主鬯，二南蘋藻，無愧公宮；三日羹湯，便諳姑性。人稱克孝，鄭袤之壺攸彰；敬必如賓，冀缺之型不墜。宜爾家室，箴盥惟儀，浣我衣裳，紘綖是務。洵無訾於中饋，自不忝於大家。無何玉號麒麟，生由天上；因之調分凰鳳，響絕人間。霜露忽侵，年齡不永。非無仙酒，誰傳延壽之杯；欲覓神香，竟乏返魂之術。嗚呼哀哉！康熙十六年五月三十日卒，春秋二十有一。生一子海亮。容若身居華閥，達類前修，青眼難期，紅塵置合；夫人境非輓鹿，自契同心，遇辟游魚，豈殊比目。抗情塵表，則視有浮雲；撫操閨中，則志存流水。於其沒也，悼亡之吟不少，知己之恨尤深。今以十七年七月二十八日葬於玉河皂莢屯之祖塋。木有相思，似類杜原之兆；石曾作鏡，何年華表之歸。睹雲氣而俳徊，悵神光之離合。嗚呼哀哉！銘曰：</p><br>
 	江名鴨綠，塞號盧龍。桃花春漲，榆葉秋叢。<br>
 	靈鐘勝地，祥毓女宗。高門冠冕，無族鼎鐘。<br>
 	羊城建節，麟閣敉功。誕生令淑，秀外惠中。<br>
    華標彩蕣，茂映赬桐。曰嬪君子，夭矯猶龍。<br>
    綸扉聞禮，學海耽躬。同心黽勉，有婉其容。<br>
    柔性仰事，怡聲外恭。移卣奉御，執匜敬共。<br>
    蘋蘩精白，刀尺女紅。鴛機支石，蠶月提籠。<br>
    孝思不匱，儉德可風。閨房知己，琴瑟嘉通。<br>
    產同瑜珥，兆類羆熊。乃膺沈痼，彌月告凶。<br>
    翠屏晝冷，畫翟晨空。鳳蕭聲杳，鸞鏡塵封。<br>
    哀旄路轉，輓曲塗窮。荒原漠漠，雨峽蒙蒙。<br>
    千秋黃壤，百世青松。<br>
　　　　　　　
</div>
</div> 

<div class="biji_block">
 <div class="biji_head">飲水詩詞集·唯我跋</div>
 <div class="biji_entry"><p>余往常見石頭記舊版，不止一百二十回，事跡較多於今本，其所著者，榮、寧結局，如史湘雲流為女傭，寶釵、黛玉淪落教坊等事。某筆記載其刪削源委，謂某時高廟臨幸滿人某家，適某外出，檢書籍，得石頭記，挾其一冊而去。某歸大懼，急就原本刪改進呈。高廟乃付武英殿刊印，書僅四百部，故世不多也。今本即當時武英殿刪削本也。余初甚疑，以為石頭記一說部耳，縱有粗俗語，某又何至畏高廟如是其甚，必刪改而後進呈？今讀鵬圖飲水集跋語，乃知原本所有如釵、黛淪落等事實，大有所犯忌，吾疑以釋。而鵬圖之語，得吾說亦益可信，作石頭記者用心深矣。</p>
　　　　　　　
</div>
</div> 

<div class="biji_block">
 <div class="biji_head">飲水詩詞集·阿檢跋</div>
  <div class="biji_subhead"><span class="zhipi">此節取自一粟編《紅樓夢卷》卷四,原載於《飲水詩詞集》一九二五年萬松山房刊本卷末</span></div>
 <div class="biji_entry"><p>紅樓夢中之寶玉。相傳為即納蘭成德。黛玉未嫁，何以稱瀟湘妃子。第言寶玉夢入宮殿，見黛玉非人世服，驚呼林妹妹。傳者為此王者妃，非林妹妹云云，黛玉不知何許人。蓋與納蘭為表兄妹，曾定婚約而選入宮。納蘭念之，因宮中唪經，納蘭偽為喇嘛僧，入宮相見。彼固不知納蘭之易裝而入也。書中所言蓋謂此。此語伯希語道希，予蓋得於道希之弟云。</p>
　　　　　　　
</div>
</div> 
<div class="biji_block">
 <div class="biji_head">賃廡筆記</div>
  <div class="biji_subhead"><span class="zhipi">《賃廡筆記》此節取自一粟編《紅樓夢卷》卷四。原載於一九一四年《文藝雜誌》第六期。</span></div>
 <div class="biji_entry"><p>納蘭容若眷一女，絕色也，有婚姻之約。旋此女入宮，頓成陌路。容若愁思鬱結，誓必一見，了此宿因。會遭國喪，喇嘛每日應入宮唪經。容若賄通喇嘛，披袈裟，居然入宮，果得一見彼妹，而宮禁森實，竟如漢武帝見李夫人故事，始終無由通一詞，悵然而出。故書中林黛玉之稱瀟湘妃子，乃係事實，否則黛玉未嫁，而詩社遽以妃子題名，以作者才思之周密，不應疏忽乃爾。其卷百十六回寶玉重遊幻境，即指入宮是，故始終亦未與妃子通一與，而寶玉出家做和尚，即指披袈裟冒充喇嘛時也。雪芹初無他種著作，無從參考。嗣閱其父楝亭先生集，知與納蘭氏往還甚密，則容若生平艷史，雪芹以通家無弗知，宜也。容若有《側帽詞》《減字木蘭花》六闋，與此一一吻合，其第三闋即指入宮事也，詞云：「相逢不語，一朵芙蓉著秋雨。小暈紅潮，斜溜鬟心只鳳翹。   待將低喚，直為凝情恐人見。欲訴幽懷，轉過回闌叩玉釵。」以此引證妃子之說，尤為有力。其說聞之袁爽秋，袁則得之鍾子勤也。<span class="zhipi">愚按：李寶嘉亦云納蘭表妹之說始於鍾子勤者，此人係誰尚須考證。</span></p></div>
 </div>
 <div class="biji_block">
 <div class="biji_head">李寶嘉·南亭筆記</div>
  <div class="biji_subhead"><span class="zhipi">此節取自一粟編《紅樓夢卷》卷四。原載於《南亭筆記》一九一九年石印本卷一。</span></div>
 <div class="biji_entry"><p>納蘭明珠為太傅，窮奢極欲。大興土木，建一園林，風廊水榭間，純以白玉鑿為花，貼於四壁。有池寬十畝，每交冬令，則以五彩剪成花葉，浮於水面，以為荷芰，復以各色雜毛，綴為鳧雁，亦可見其大概矣。今說部《紅樓夢》所謂大觀園者，蓋指此。袁簡齋牽合隨園，猶是掠名之意也。夫人某氏亦蒙古籍，終年佞佛，一龕香火，有若優婆尼。然御下綦嚴，婢嫗有一蹈淫邪事者，鞭之立斃。此即說部《紅樓夢》中之所謂王夫人。</p>
<p>成容若為太傅明珠之子，即說部《紅樓夢》之賈寶玉也。十七為諸生，十八舉鄉式，十九成進士，二十二授侍衛。天資英絕，蕭然若寒素，擁書萬卷，彈琴歌曲，評書畫以自娛，不知其出宰相家也。字學褚河南，善騎射，入禁掖，日事演習，發無不中，扈蹕時，琱弓牙箭，列於罽帳。以意制器，多巧匠所不能到。常讀趙松雪自寫照師有感，繪小影仿其裝束，坐客期許太高，皆不應。徐東海曰：「爾何酷似王逸少。」乃大喜。</p>
<p>有中表戚，備宮闈之選，無從會晤。適某后崩，得窺一面，卒以不能通言而罷。此《石頭記》賈寶玉夢見瀟湘妃子之所由作也。此事為鍾子勤所述，鍾撰《穀梁補注》，硜硜然一守經之士，當不致造虛言。<span class="zhipi">愚按：袁昶，字爽秋，其《漸西村人初集》卷七有哭鍾子勤先生詩一首曰：「道帙俄長擯，講筵嗟已沈。正詞五宋石，傷別雙南金。竟抱不傳逝，誰能微學尋。窈窕冥東海，曲末技媿知音。」</span>容若喜古籍，家藏送原本腎富，徐東海為之校刊《通志堂古經解》，刊刻甚精，並著有《納蘭性德詞》二卷。</p>
</div>
 </div>
 <div class="biji_block">
 <div class="biji_head">沈宛·長命女<span class="header_note">字御蟬，烏程人。適長白成容若進士。甫一年有一子，得母教。《選夢詞》。</span></div>
  <div class="biji_entry">黃昏後，打窗風雨停還驟。不寐仍眠久。<br>
    漸漸寒夜侵錦被。細細香消金獸。添段新愁和感舊，拚卻紅顏瘦。</div>
</div>
 <div class="biji_block">
 <div class="biji_head">沈宛·一痕沙</div>
  <div class="biji_subhead">望遠</div>
  <div class="biji_entry">白玉帳寒夜靜。簾幙月明微冷。兩地看冰盤，路漫漫。<br>
    惱殺天邊飛雁。不寄慰愁書柬。誰料是歸程，悵三星。</div>
</div>
 <div class="biji_block">
 <div class="biji_head">沈宛·菩薩蠻</div>
  <div class="biji_subhead">憶舊</div>
  <div class="biji_entry">雁書蝶夢皆成杳。月戶雲窗人悄悄。記得畫樓東，歸驄繫月中。<br>
    醒來燈未滅。心事和誰說。只有舊羅裳，偷沾淚兩行。</div>
</div>
 <div class="biji_block">
 <div class="biji_head">沈宛·臨江山</div>
  <div class="biji_subhead">春去</div>
  <div class="biji_entry">難駐青皇<span class="zhipi">愚按：青皇即青帝，司春之神也。</span>歸去駕。飄零粉白脂紅。今朝不比錦香叢，畫梁雙燕子，應也恨匆匆。<span class="zhipi">愚按：李漁小說《錦香亭》言唐朝鐘景期與葛明霞舊事，鐘葛一見於錦香亭便終身相許，雖經安史之亂，而願終遂矣。首回有詞曰。畫橋煙柳，鶯與燕爭。一望桃紅李白，東風暖滿目韶光。</span><br>
    遲日紗窗人自靜。簷前鐵馬丁東。<span class="zhipi">愚按：舊時掛鐵馬於簷下，風吹則丁東作聲。</span>無情芳草嗔愁濃，閒吟佳句，怪殺雨兼風。</div>
</div>
 <div class="biji_block">
 <div class="biji_head">沈宛·朝玉階</div>
  <div class="biji_subhead">秋月有感</div>
  <div class="biji_entry">惆悵淒淒秋暮天，蕭條離別後，已經年。烏絲舊詠細生憐，夢魂飛故國，不能前。<br>
    無窮幽怨類啼鵑，總教多血泪，亦徒然。枝分連理絕姻緣，獨窺天上月，幾回圓。</div>
</div>
 <div class="biji_block">
 <div class="biji_head">與顧貞觀手疏<span class="header_note">摘自《通志堂集》下卷九七頁</span></div>
  <div class="biji_entry">望前附一緘於章藩處，計應徹覧。弟比日一與漢槎共讀蕭選，頗娛岑寂，祇以不對野王為怊悵耳。黃處捐納事，望力促以竣，不可以泄泄委之也。頃聞峰泖之間頗饒佳麗，吾哥能泛舟一往乎。前字所言半塘，魏叟兩處如何。倘有便郵，即以一緘相及。杪夏新秋，準期握手。又聞琴川沈姓有女頗佳，望吾哥略為留意。願言縷縷，嗣之再郵，不盡。鵝梨頓首。</div>
</div>
 <div class="biji_block">
 <div class="biji_head">顧梁汾·詩<span class="header_note">有《徽緯堂詩》一書，今藏社科院。趙秀亭《側帽集小考》引其一首，錄於此。</span></div>
  <div class="biji_entry">蕭統樓開昔見招，陳蕃榻在今重借。展圖忽憶蕊香幢<span class="zhipi">原注：容若齋名</span>，夢裡紅香吹暗麝。</div>
</div>
 <div class="biji_block">
 <div class="biji_head">徐釚·孝廉漢槎吳公墓誌銘<span class="header_note">載於《南州草堂集》卷二十九</span></div>
  <div class="biji_entry">
<p>余讀《史記》鄒陽上梁孝王書曰，「女無美惡，入宮見妒。士無賢不肖，入朝見嫉。」不禁掩卷嘆息，以為千古若岀一轍也。及觀有明盧柟之為人，以跅馳使酒，至罹重法。械繫黎陽，著幽鞠、放招賦以自廣。東郡謝榛見長安諸貴人，絮而泣曰，「生有一盧抩，視其死而不救，乃從往古哀湘而弔沅乎。」諸貴人憐之，卒岀柟於獄。而柟終無所遇，益落魄縱酒以歿，未嘗不深悲之。若余友漢槎吳君者，豈非其人哉。</p><p>漢槎，姓吳氏，諱兆騫，字漢槎，世為吳江人。明刑部尚書立齋吳公七世孫也。父燕勒公，諱晉錫，舉庚辰進士，授永州府推官。漢槎垂髫隨至任所，過潯陽、大別，由洞庭泛衡湘，攬其山川形勝、景物氣象。為詩賦，驚其長老。未幾，流寇張獻忠蹂躪楚地，漢槎奉母歸燕，勒公亦解組旋里。值我朝定鼎江南，漢槎年方英玅，才名大起。相隨諸兄為雞壇牛耳之盟，馳騖聲譽，與今長洲相國文恪公家、司寇、司農玉峰兩徐公，暨諸名賢，角逐藝苑，談論風生，酒闌燭跋，揮毫落紙如雲煙。世咸以才子目之。丁酉登賢書，會科場事起，下刑部獄，羈囚請室，慷慨賦詩。隨蒙世祖章皇帝寬宥，遣戍寧古塔。荷戈絕域，極目慘沮。太倉吳祭酒梅村為悲歌行以贈之，有「山非山兮水非水，生非生兮死非死」之句。送吏無不嗚咽，而漢槎獨賃牛車，載所攜書，揮手以去。</p><p>在寧古塔垂二十餘年。白草黃沙，冰天雪窖，較之李陵、蘇武，猶覺顛連困阨也。無錫顧梁汾舍人，與漢槎為髫齔交，時在東閣，日誦漢槎平日所著詩賦於納臘侍衛性君所，如謝榛之於廣柟者，性君固心異之，思有以謀歸漢槎矣。會今皇帝御極二十有一載，詔遣侍臣致祭長白山。長白山者，東方之喬嶽也。地與寧古塔相連。漢槎為長白山賦數千言，詞極瑰麗。藉使臣歸獻天子，天子亦動容咨詢。有尼之者，不果召還。而納臘侍衛因與司農、司寇暨文恪相國醵金以輸少府佐匠作，遂得循例放歸。然在絕域已二十三年矣。時余方官京師，亦曾與漢槎一効奔走。其歸也，抱頭執手，為悲喜交集者久之。其母固無恙，而諸兄已相繼云亡。遂為經師，館於東閣者又期年，歸而與太夫人上觴稱壽，宗黨戚里咸聚以為相見，如夢寐也。乃未及一年，復至都門，竟卒於旅舍。嗟嗟！豈非其命之窮也哉。</p><p>初，漢槎為人性簡傲，不諧於俗，以故鄉里嫉之者眾。及漂流困阨於絕塞者，垂二十餘年，一旦受朋友脫驂之贈，頭白還鄉，其感恩流涕固無待言，而投身側足之所，猶甚潦倒，不自修飾。君子於是嘆其遇之窮，而益痛其志之可悲也已。余為吳氏婿，余亡妻與漢槎為兄妹。行且幼同學也。余故知之獨深。漢槎以前辛未十一月某日生。其卒以康熙二十三年十月某日，年五十四。配葛氏，前庚午舉人葛端調諱鼏之女。子男一人振臣，太學生。女四人，俱葛氏岀。振臣以康熙二十七年十一月十五日舉柩葬於吳縣寶華山之麓，即燕勒公墓傍也。以狀涕泣而請余銘。余固不忍辭，遂為之銘曰：</p>
吁嗟乎，吳季子。<br>幼而學經並學史。<br>萬里投荒幾至死。<br>絕育生還豈易耳。<br>胡為泯泯止為此。<br>吁嗟乎，吳季子。
  </div>
</div>
</body>
</html>

