<html>
    <head>
        <meta charset="utf-8">
        <link rel="stylesheet" type="text/css" href="/cBooks/html/chinese.css">
    </head>
    <body>
<div class="biji_block">
 <div class="biji_head">揚州夢記</div>
 <div class="biji_subhead"></div>
 <div class="biji_entry"><p>唐中書捨人杜牧，少有逸才，下筆成詠。弱冠擢進士第，復捷制科。牧少雋，性野放，雖為檢刻，而不能自禁。丞相牛僧孺出鎮揚州，辟節度掌書記。牧供職之外，唯以宴游為事。揚州勝地也，每重城向夕，倡樓之上，常有絳紗燈萬數，輝羅耀烈空中。九里三十步街中，珠翠填咽，邈若仙境。牧常出沒馳逐其間，無虛夕。復有卒三十人，易服隨後，潛護之。僧孺之密教也。而牧自謂得計。人不知之。所至成歡，無不會意。</p><br><p>如是且數年，及徵拜侍御史，僧孺於中堂餞，因戒之曰：「以侍御史氣概達馭，固當自極夷塗。然常慮風情不節，或至尊體乖和。」牧因謬曰：「某幸常自檢守，不至貽尊憂耳。」僧孺笑而不答。即命侍兒，取一小書簏，對牧發之。乃街卒之密報也。凡數十百，悉曰：某夕，杜書記過某家，無恙。某夕，宴某家，亦如之。牧對之大慚，因泣拜致謝，而終身感焉。故僧孺之薨，牧為之志，而極言其美，報所知也。牧既為御史，久之分務洛陽。時李司徒願罷鎮閑居，聲妓豪華，為當時第一。洛中名士，咸謁見之。李乃大開宴席，當時朝客高流，無不臻赴，以牧持憲，不敢邀致。牧遣座客達意，願預斯會。李不得已馳書。方對酒獨斟，亦已酣暢，聞命遽來，時會中已飲酒。女妓百餘人，皆絕藝殊色。牧獨坐南行，瞪目注視。引滿三卮，問李雲：「聞有紫雲者孰是？」李指示之。牧復凝睇良久曰：　「名不虛得。宜以見惠。」李俯而笑，諸妓皆亦回首破顏。牧又自飲三爵，郎吟而起曰：「華堂今日綺筵開，誰喚分司御史來？忽發狂言驚滿座，兩行紅粉一時回。」意氣閒逸，旁若無人。牧又自以年漸遲暮，常追賦感舊詩曰：「落魄江湖載酒行，楚腰纖細掌中情。三年一覺揚州夢，贏得青樓薄幸名。」又曰：「舸船一棹百分空，十載青春不負公。今日鬢絲禪榻伴，茶煙輕颺落花風。」</p><br>太和末，牧復自侍御史出佐沈傳師江西宣州幕。雖所至輒游，而終無屬意，咸以非其所好也。及聞湖州名郡，風物妍好，且多奇色，因甘心游之。湖州刺史某乙，牧素所厚者，頗喻其意。及牧至，每為之曲宴周遊。凡優姬倡女，力所能致者，悉為出之。牧注目凝視曰：「美矣！未盡善也。」乙復候其意，牧曰：「願得張水嬉，使州人畢觀。候四面雲合，某當閒行寓目，冀於此際，或有閱焉。」乙大喜，如其言。至日，兩岸觀者如堵。迨暮，竟無所得。將罷舟艤岸，於叢人中，有里姥引鴉頭女，年十餘歲。牧熟視曰：「此真國色，向誠虛設耳！」因使語其母，將接致舟中，　姥女皆懼。牧曰：「且不即納，當為後期。」姥曰：「他年失信，　復當何如？」牧曰：「吾不十年，必守此郡，十年不來，乃從爾所適可也。」母許諾，因以重幣結之，為盟而別。故牧歸朝，頗以湖州為念。然以官秩尚卑，殊未敢發。尋拜黃州池州，又移睦州，皆非意也。牧素與周墀善，會墀為相，乃並以三箋乾墀，乞守湖州，意以弟顗目疾，冀於江外療之。<br><p>大中三年，始授湖州刺史。比至郡，則已十四年矣，所約者，已從人三載，而生三子。牧既即政，函使召之。其母懼其見奪，攜幼以同往。母詰其母曰：「曩既許我矣，何為反之？」母曰：「向約十年，十年不來而後嫁，嫁已三年矣。」牧因取其載詞視之，俯首移晷曰：「其詞也直，強之不祥。」乃厚為禮而迫之。因賦詩以自傷曰：「自是尋春去較遲，不須惆悵怨芳時。狂風落盡深紅色，綠葉成陰子滿枝。」</p>　　　
</div>
</div> 
<div class="biji_block">
 <div class="biji_head">愛心覺羅永忠·買呆記</div>
 <div class="biji_subhead"></div>
 <div class="biji_entry">剩山有圖章曰“賣呆”，用吳儂故事也。《剩山清詞》，妙墨足以動鬼神禪喜，靈機足以徹幽隱。若幸而遇知，得人以吹噓之，視貫休、齊己輩浪得名耳，下此者，烏足以當之。顧不以爲巧而以爲呆，人聞之必笑且詬，余謂其巧政在是也。呆可賣乎。曰。不可。既不可買，而欲賣之，是真呆矣。買呆亦由是也。由此論之，呆幻，巧幻，賣呆亦幻，買呆亦幻，焉往而非幻乎。若頂門具眼者，自當異此。要之，幻之中作活計者，莫妙於呆。故余不嫌鈍置，而亦自鐫於石曰“買呆”。並欲買剩山之呆耳。　　
</div>
</div> 

</body>
</html>

