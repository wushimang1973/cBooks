
<html>
    <head>
        <meta charset="utf-8">
        <link rel="stylesheet" type="text/css" href="/.websupport/css/chinese.css">
    </head>
    <body>
        
<div class="biji_block">
 <div class="biji_head">牛嶠·女冠子<span class="header_note">其一</span></div>
 <div class="biji_entry">綠雲高髻，點翠勻紅時世。月如眉。
淺笑含雙靨，低聲唱小詞。
眼看唯恐化，魂蕩欲相隨。
玉趾迴嬌步，約佳期。</div>
</div>

<div class="biji_block">
 <div class="biji_head">牛嶠·女冠子<span class="header_note">其二</span></div>
 <div class="biji_entry">錦江煙水，卓女燒春濃美。小檀霞。
繡帶芙蓉帳，金釵芍藥花。
額黃侵膩髮，臂釧透紅紗。
柳暗鶯啼處，認郎家。</div>
</div>

<div class="biji_block">
 <div class="biji_head">牛嶠·女冠子<span class="header_note">其三</span></div>
 <div class="biji_entry">星冠霞帔，住在蘂珠宮裏。佩叮噹。
明翠搖蟬翼，纖珪理宿粧。
醮壇春艸綠，藥院杏花香。
青鳥傳心事，寄劉郎。</div>
</div>

<div class="biji_block">
 <div class="biji_head">牛嶠·女冠子<span class="header_note">其四</span></div>
 <div class="biji_entry">雙飛雙舞，春晝後園鶯語。卷羅幃。
錦字書封了，銀河鴈過遲。
鴛鴦排寶帳，荳蔻繡連枝。
不語勻珠淚，落花時。


<div class="biji_block">
 <div class="biji_head">牛嶠·夢江南<span class="header_note">其一</span></div>
 <div class="biji_entry">㘅泥鷰，飛到畫堂前。
占得杏梁安穩處，體輕唯有主人憐，堪羨好因緣。</div>
</div>

<div class="biji_block">
 <div class="biji_head">牛嶠·夢江南<span class="header_note">其二</span></div>
 <div class="biji_entry">紅繡被，兩兩間鴛鴦。
不是鳥中偏愛爾，為緣交頸睡南塘，全勝薄情郎。</div>
</div>

<div class="biji_block">
 <div class="biji_head">牛嶠·感恩多<span class="header_note">其一</span></div>
 <div class="biji_entry">兩條紅粉淚，多少香閨意。
強攀桃李枝，斂愁眉。
陌上鶯啼蝶舞，柳花飛。
柳花飛，願得郎心，憶家還早歸。</div>
</div>

<div class="biji_block">
 <div class="biji_head">牛嶠·感恩多<span class="header_note">其二</span></div>
 <div class="biji_entry">自從南浦別，愁見丁香結。
近來情轉深，憶鴛衾。
幾度將書托煙鴈，淚盈襟。
淚盈襟，禮月求天，願君知我心。</div>
</div>

<div class="biji_block">
 <div class="biji_head">牛嶠·應天長<span class="header_note">其一</span></div>
 <div class="biji_entry">玉樓春望晴煙滅，舞衫斜卷金調脫。
黃鸝嬌囀聲初歇，杏花飄盡攏山雪。
鳳釵低赴節，筵上王孫愁絕。
鴛鴦對㘅羅結，兩情深夜月。</div>
</div>

<div class="biji_block">
 <div class="biji_head">牛嶠·應天長<span class="header_note">其二</span></div>
 <div class="biji_entry">雙眉澹薄藏心事，清夜背燈嬌又醉。
玉釵橫，山枕膩，寶帳鴛鴦春睡美。
別經時，無恨意，虛道相思憔悴。
莫信綵牋書裏，賺人腸斷字。</div>
</div>

<div class="biji_block">
 <div class="biji_head">牛嶠·更漏子<span class="header_note">其一</span></div>
 <div class="biji_entry">星漸稀，漏頻轉，何處輪臺聲怨。
香閣掩，杏花紅，月明楊柳風。
挑錦字，記情事，惟願兩心相似。
收淚語，背燈眠，玉釵橫枕邊。</div>
</div>

<div class="biji_block">
 <div class="biji_head">牛嶠·更漏子<span class="header_note">其二</span></div>
 <div class="biji_entry">春夜闌，更漏促，金燼暗挑殘燭。
驚夢斷，錦屏深，兩鄉明月心。
閨艸碧，望歸客，還是不知消息。
辜負我，悔憐君，告天天不聞。</div>
</div>

<div class="biji_block">
 <div class="biji_head">牛嶠·更漏子<span class="header_note">其三</span></div>
 <div class="biji_entry">南浦情，紅粉淚，爭柰兩人深意。
低翠黛，卷征衣，馬嘶霜葉飛。
招手別，寸腸結，還是去年時節。
書托鴈，夢歸家，覺來江月斜。</div>
</div>

<div class="biji_block">
 <div class="biji_head">牛嶠·望江怨</div>
 <div class="biji_entry">
東風急，惜別花時手頻執。
羅幃愁獨入，馬嘶殘雨春蕪溼。
倚門立，寄語薄情郎，粉香和淚泣。</div>
</div>

 <div class="biji_block">
 <div class="biji_head">牛嶠·菩薩蠻 <span class="header_note">其一</span></div></div>
 <div class="biji_entry">舞裙香暖金泥鳳，畫梁語鷰驚殘夢。
門外柳花飛，玉郎猶未歸。
愁勻紅粉淚，眉剪春山翠。
何處是遼陽，錦屏春晝長。</div>
</div>

 <div class="biji_block">
 <div class="biji_head">牛嶠·菩薩蠻 <span class="header_note">其二</span></div>
 <div class="biji_entry">柳花飛處鶯聲急，暗街春色香車立。
金鳳小簾開，臉波和恨來。
今宵求夢想，難到青樓上。
贏得一場愁，鴛衾誰並頭。</div>
</div>

 <div class="biji_block">
 <div class="biji_head">牛嶠·菩薩蠻 <span class="header_note">其三</span></div>
 <div class="biji_entry">玉釵風動春幡急，交枝紅杏籠煙泣。
樓上望卿卿，䆫寒新雨晴。
薰爐蒙翠被，繡帳鴛鴦睡。
何處有相知，羨他初畫眉。</div>
</div>

 <div class="biji_block">
 <div class="biji_head">牛嶠·菩薩蠻 <span class="header_note">其四</span></div>
 <div class="biji_entry">畫屏重疊巫陽翠，楚神尚有行雲意。
朝暮幾般心，向他情漫深。
風流今古隔，虛作瞿塘客。
山月照山花，夢迴燈影斜。</div>
</div>

 <div class="biji_block">
 <div class="biji_head">牛嶠·菩薩蠻 <span class="header_note">其五</span></div>
 <div class="biji_entry">風簾鷰舞鶯啼柳，粧臺約鬢低纖手。
釵重髻盤珊，一枝紅牡丹。
門前行樂客，白馬嘶春色。
故故墜金鞭，迴頭應眼穿。</div>
</div>

 <div class="biji_block">
 <div class="biji_head">牛嶠·菩薩蠻 <span class="header_note">其六</span></div>
 <div class="biji_entry">綠雲鬢上飛金雀，愁眉斂翠春煙薄。
香閣掩芙蓉，畫屏山幾重。
䆫寒天欲曙，猶結同心苣。
啼粉污羅衣，問郎何日歸。</div>
</div>

 <div class="biji_block">
 <div class="biji_head">牛嶠·菩薩蠻 <span class="header_note">其七</span></div>
 <div class="biji_entry">玉樓冰簟鴛鴦錦，粉融香汗流山枕。
簾外轆轤聲，斂眉含笑驚。
柳陰煙漠漠，低鬢蟬釵落。
須作一生拚，盡君今日歡。</div>
</div>

<div class="biji_block">
 <div class="biji_head">牛嶠·酒泉子</div>
 <div class="biji_entry">記得去年，煙暖杏園。
花正發，雪飄香，江艸綠，柳絲長。
鈿車纖手捲簾望，眉學春山樣。
鳳釵低裊翠鬟，落梅粧。</div>
</div>

<div class="biji_block">
 <div class="biji_head">牛嶠·定西番</div>
 <div class="biji_entry">紫塞月明千里，金甲冷，戍樓寒，夢長安。
鄉思望中天闊，漏殘星亦殘。
畫角數聲嗚咽，雪漫漫。</div>
</div>

<div class="biji_block">
 <div class="biji_head">牛嶠·玉樓春</div>
 <div class="biji_entry">春入橫塘搖淺浪，花落小園空惆悵。
此情誰信為狂夫，恨翠愁紅流枕上。
小玉䆫前嗔鷰語，紅淚滴穿金線縷。
鴈歸不見報郎歸，織成錦字封過與。
 
<div class="biji_block">
 <div class="biji_head">牛嶠·西溪子</div>
捍撥雙盤金鳳，蟬鬢玉釵搖動。
畫堂前，人不語，弦解語。
彈到昭君怨處，翠蛾愁，不迴頭。</div>
</div>

<div class="biji_block">
 <div class="biji_head">牛嶠·江城子<span class="header_note">其一</span></div>
 <div class="biji_entry">鵁鶄飛起郡城東，碧江空，半灘風。
越王宮殿，蘋葉藕花中。
簾捲水樓魚浪起，千片雪，雨濛濛。</div>
</div>

<div class="biji_block">
 <div class="biji_head">牛嶠·江城子<span class="header_note">其二</span></div>
 <div class="biji_entry">極浦煙消水鳥飛，離筵分首時，送金巵。
渡口楊花，狂雪任風吹。
日暮天空波浪急，芳艸岸，雨如絲。</div>
</div>

<div class="biji_block">
 <div class="biji_head">張泌·浣溪沙<span class="header_note">其一</span></div>
 <div class="biji_entry">鈿轂香車過柳堤，樺煙分處馬頻嘶，為他沉醉不成泥。
花滿驛亭香露細，杜鵑聲斷玉蟾低，含情無語倚樓西。</div>
</div>

<div class="biji_block">
 <div class="biji_head">張泌·浣溪沙<span class="header_note">其二</span></div>
 <div class="biji_entry">馬上凝情憶舊遊，照花淹竹小溪流，鈿箏羅幕玉搔頭。
早是出門長帶月，可堪分袂又經秋，晚風斜日不勝愁。</div>
</div>

<div class="biji_block">
 <div class="biji_head">張泌·浣溪沙<span class="header_note">其三</span></div>
 <div class="biji_entry">獨立寒堦望月華，露濃香泛小庭花，繡屏愁背一燈斜。
雲雨自從分散後，人間無路到仙家，但憑魂夢訪天涯。</div>
</div>

<div class="biji_block">
 <div class="biji_head">張泌·浣溪沙<span class="header_note">其四</span></div>
 <div class="biji_entry">依約殘眉理舊黃，翠鬟拋擲一簪長，暖風晴日罷朝粧。
閑折海棠看又撚，玉纖無力惹餘香，此情誰會倚斜陽。</div>
</div>

<div class="biji_block">
 <div class="biji_head">張泌·浣溪沙<span class="header_note">其五</span></div>
 <div class="biji_entry">翡翠屏開繡幄紅，謝娥無力曉粧慵，錦帷鴛被宿香濃。
微雨小庭春寂寞，鷰飛鶯語隔簾櫳，杏花凝恨倚東風。</div>
</div>

<div class="biji_block">
 <div class="biji_head">張泌·浣溪沙<span class="header_note">其六</span></div>
 <div class="biji_entry">枕障燻鑪隔繡幃，二年終日兩相思，杏花明月始應知。
天上人間何處去，舊歡新夢覺來時，黃昏微雨畫簾垂。</div>
</div>

<div class="biji_block">
 <div class="biji_head">張泌·浣溪沙<span class="header_note">其七</span></div>
 <div class="biji_entry">花月香寒悄夜塵，綺筵幽會暗傷神，嬋娟依約畫屏人。
人不見時還暫語，令纔拋後愛微嚬，越羅巴錦不勝春。</div>
</div>

<div class="biji_block">
 <div class="biji_head">張泌·浣溪沙<span class="header_note">其八</span></div>
 <div class="biji_entry">偏戴花冠白玉簪，睡容新起意沉吟，翠鈿金縷鎮眉心。
小檻日斜風悄悄，隔簾零落杏花陰，斷香輕碧鏁愁深。</div>
</div>

<div class="biji_block">
 <div class="biji_head">張泌·浣溪沙<span class="header_note">其九</span></div>
 <div class="biji_entry">晚逐香車入鳳城，東風斜揭繡簾輕，慢迴嬌眼笑盈盈。
消息未通何計是，便須佯醉且隨行，依稀聞道大狂生。</div>
</div>

<div class="biji_block">
 <div class="biji_head">張泌·浣溪沙<span class="header_note">其十</span></div>
 <div class="biji_entry">小市東門欲雪天，眾中依約見神仙，蘂黃香畫貼金蟬。
飲散黃昏人草草，醉容無語立門前，馬嘶塵烘一街煙。</div>
</div>

<div class="biji_block">
 <div class="biji_head">張泌·河傳<span class="header_note">其一</span></div>
 <div class="biji_entry">渺莽雲水，惆悵暮帆，去程迢遞。
夕陽芳艸，千里萬里，鴈聲無限起。
夢魂悄斷煙波裡，心如醉。
相見何處是，錦屏香冷無睡，被頭多少淚。</div>
</div>

<div class="biji_block">
 <div class="biji_head">張泌·河傳<span class="header_note">其二</span></div>
 <div class="biji_entry">紅杏，交枝相映，密密濛濛。
一庭濃豔倚東風，香融，透簾櫳。
斜陽似共春光語，蝶爭舞，更引流鶯妬。
魂銷千片玉樽前，神仙，瑤池醉暮天。</div>
</div>

<div class="biji_block">
 <div class="biji_head">張泌·酒泉子<span class="header_note">其一</span></div>
 <div class="biji_entry">春雨打䆫，驚夢覺來天氣曉。
畫堂深，紅焰小，背蘭缸。
酒香噴鼻懶開缸，惆悵更無人共醉。
舊巢中，新鷰子，語雙雙。</div>
</div>

<div class="biji_block">
 <div class="biji_head">張泌·酒泉子<span class="header_note">其二</span></div>
 <div class="biji_entry">紫陌青門，三十六宮春色。
御溝輦路暗相通，杏園風。
咸陽沽酒寶釵空，笑指未央歸去。
插花走馬落殘紅，月明中。
 
 <div class="biji_block">
 <div class="biji_head">張泌·生查子<span class="header_note">其二</span></div>
 <div class="biji_entry">
相見稀，喜見相見，相見還相遠。
檀畫荔枝紅，金蔓蜻蜓軟。
魚鴈疎，芳信斷，花落庭陰晚。
可憐玉肌膚，消瘦成慵懶。</div>
</div>

<div class="biji_block">
 <div class="biji_head">張泌·思越人</div>
 <div class="biji_entry">鷰雙飛，鶯百囀，越波堤下長橋。
鬬鈿花筐金匣，恰舞衣羅薄纖腰。
東風澹蕩慵無力，黛眉愁聚春碧。
滿地落花無消息，月明腸斷空憶。</div>
</div>

<div class="biji_block">
 <div class="biji_head">張泌·滿宮花</div>
 <div class="biji_entry">花正芳，樓似綺，寂寞上陽宮裏。
鈿籠金鏁睡鴛鴦，簾冷露華珠翠。
嬌豔輕盈香雪膩，細雨黃鶯雙起。
東風惆悵欲清明，公子橋邊沉醉。</div>
</div>

<div class="biji_block">
 <div class="biji_head">張泌·柳枝</div>
 <div class="biji_entry">膩粉瓊粧透碧紗，雪休誇。
金鳳搔頭墮鬢斜，髮交加。
倚著雲屏新睡覺，思夢笑。
紅腮隱出枕函花，有些些。</div>
</div>

<div class="biji_block">
 <div class="biji_head">張泌·南歌子<span class="header_note">其一</span></div>
 <div class="biji_entry">柳色遮樓暗，桐花落砌香。
畫堂開處遠風涼，高卷水精簾額，襯斜陽。</div>
</div>

<div class="biji_block">
 <div class="biji_head">張泌·南歌子<span class="header_note">其二</span></div>
 <div class="biji_entry">岸柳拖煙綠，庭花照日紅。
數聲蜀魄入簾櫳，驚斷碧䆫殘夢，畫屏空。</div>
</div>
<div class="biji_block">
 <div class="biji_head">張泌·南歌子<span class="header_note">其三</span></div>
 <div class="biji_entry">錦薦紅鸂鶒，羅衣繡鳳凰。
綺疎飄雪北風狂，簾幕盡垂無事，鬱金香。</div>
</div>
    </body>
</html>
