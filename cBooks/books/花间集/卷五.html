
<html>
    <head>
        <meta charset="utf-8">
        <link rel="stylesheet" type="text/css" href="/cBooks/html/chinese.css">
    </head>
    <body>
        
<div class="biji_block">
 <div class="biji_head">張泌·江城子<span class="header_note">其一</span></div>
 <div class="biji_entry">碧欄干外小中庭，雨初晴，曉鶯聲。
飛絮落花，時節近清明。
睡起捲簾無一事，勻面了，沒心情。</div>
</div>

<div class="biji_block">
 <div class="biji_head">張泌·江城子<span class="header_note">其二</span></div>
 <div class="biji_entry">浣花溪上見卿卿，臉波秋水明，黛眉輕。
綠雲高綰，金族小蜻蜓。
好是問他來得磨？和笑道：莫多情。</div>
</div>
<div class="biji_block">
 <div class="biji_head">張泌·河瀆神<span class="header_note">其二</span></div>
 <div class="biji_entry">古樹噪寒鴉，滿庭楓葉蘆花。
晝燈當午隔輕紗，畫閣珠簾影斜。
門外往來祈賽客，翩翩帆落天涯。
迴首隔江煙火，渡頭三兩人家。
</div>
</div>
<div class="biji_block">
 <div class="biji_head">張泌·蝴蝶兒</div>
 <div class="biji_entry">蝴蝶兒，晚春時，阿嬌初著淡黃衣，倚䆫學畫伊。
還似花間見，雙雙對對飛。
無端和淚拭鷰脂，惹教雙翅垂。</div>
</div>

<div class="biji_block">
 <div class="biji_head">毛文錫·虞美人<span class="header_note">其一</span></div>
 <div class="biji_entry">鴛鴦對浴銀塘暖，水面蒲梢短。
垂楊低拂麴塵波，蛟絲結網露珠多，滴圓荷。
遙思桃葉吳江碧，便是天河隔。
錦鱗紅鬣影沉沉，相思空有夢相尋，意難任。</div>
</div>

<div class="biji_block">
 <div class="biji_head">毛文錫·虞美人<span class="header_note">其二</span></div>
 <div class="biji_entry">寶檀金縷鴛鴦枕，綬帶盤宮錦。
夕陽低映小䆫明，南園綠樹語鶯鶯，夢難成。
玉鑪香暖頻添炷，滿地飄輕絮。
珠簾不卷度沉煙，庭前閑立畫鞦韆，豔陽天。</div>
</div>

<div class="biji_block">
 <div class="biji_head">毛文錫·酒泉子</div>
 <div class="biji_entry">綠樹春深，鷰語鶯啼聲斷續。
蕙風飄蕩入芳叢，惹殘紅。
柳絲無力裊煙空，金盞不辭須滿酌。
海棠花下思朦朧，醉香風。</div>
</div>

<div class="biji_block">
 <div class="biji_head">毛文錫·喜遷鶯</div>
 <div class="biji_entry">芳春景，曖晴煙，喬木見鶯遷。
傳枝偎葉語關關，飛過綺叢間。
錦翼鮮，金毳軟，百囀千嬌相喚。
碧紗䆫曉怕聞聲，驚破鴛鴦暖。</div>
</div>
<div class="biji_block">
 <div class="biji_head">毛文錫·贊成功</div>
 <div class="biji_entry">海棠未坼，萬點深紅，香包緘結一重重。
似含羞態，邀勒春風。蜂來蝶去，任遶芳叢。昨夜微雨，飄灑庭中。忽聞聲滴井邊桐，美人驚起，坐聽晨鐘。快教折取，戴玉瓏璁。</div>
</div>

<div class="biji_block">
 <div class="biji_head">毛文錫·西溪子</div>
 <div class="biji_entry">昨日西溪遊賞，芳樹奇花千樣，鏁春光。
金罇滿，聽絃管，嬌妓舞衫香暖。
不覺到斜暉，馬馱歸。</div>
</div>

<div class="biji_block">
 <div class="biji_head">毛文錫·中興樂</div>
 <div class="biji_entry">豆蔻花繁煙豔深，丁香軟結同心。
翠鬟女，相與共淘金。
紅蕉葉裏猩猩語，鴛鴦浦，鏡中鸞舞。
絲雨隔，荔枝陰。</div>
</div>
<div class="biji_block">
 <div class="biji_head">毛文錫·更漏子</div>
 <div class="biji_entry">春夜闌，春恨切，花外子規啼月。
人不見，夢難憑，紅紗一點燈。
偏怨別，是芳節，庭中丁香千結。
宵霧散，曉霞輝，梁間雙鷰飛。</div>
</div>
<div class="biji_block">
 <div class="biji_head">毛文錫·接賢賓</div>
 <div class="biji_entry">香韉鏤襜五花驄，值春景初融。
流珠噴沫躞蹀，汗血流紅。
少年公子能乘馭，金鑣玉轡瓏璁。
為惜珊瑚鞭不下，驕生百步千蹤。
信穿花，從拂柳，向九陌追風。</div>
</div>
<div class="biji_block">
 <div class="biji_head">毛文錫·贊浦子</div>
 <div class="biji_entry">錦帳添香睡，金鑪換夕薰。
懶結芙蓉帶，慵拖翡翠裙。
正是桃夭柳媚，那堪暮雨朝雲。
宋玉高唐意，裁瓊欲贈君。</div>
</div>
<div class="biji_block">
 <div class="biji_head">毛文錫·甘州遍<span class="header_note">其一</span></div>
 <div class="biji_entry">春光好，公子愛閑遊，足風流。
金鞍白馬，雕弓寶劍，紅纓錦襜出長鞦。
花蔽膝，玉銜頭。
尋芳逐勝歡宴，絲竹不曾休。
美人唱，揭調是《甘州》。醉紅樓。
堯年舜日，樂聖永無憂。</div>
</div>

<div class="biji_block">
 <div class="biji_head">毛文錫·甘州遍<span class="header_note">其二</span></div>
 <div class="biji_entry">秋風緊，平磧鴈行低，陣雲齊。
蕭蕭颯颯，邊聲四起，愁聞戍角與征鼙。
青塚北，黑山西。
沙飛聚散無定，往往路人迷。
鐵衣冷，戰馬血沾蹄，破蕃溪。
鳳皇詔下，步步躡丹梯。</div>
</div>

<div class="biji_block">
 <div class="biji_head">毛文錫·紗䆫恨<span class="header_note">其一</span></div>
 <div class="biji_entry">新春鷰子還來至，一雙飛。
壘巢泥濕時時墜，涴人衣。
後園裏看百花發，香風拂，繡戶金扉。
月照紗䆫，恨依依。</div>
</div>

<div class="biji_block">
 <div class="biji_head">毛文錫·紗䆫恨<span class="header_note">其二</span></div>
 <div class="biji_entry">雙雙蝶翅塗鈆粉，咂花心。
綺䆫繡戶飛來穩，畫堂陰。
二三月愛隨飄絮，伴落花，來拂衣襟。
更剪輕羅片，傅黃金。</div>
</div>

 <div class="biji_block">
 <div class="biji_head">毛文錫·柳含煙<span class="header_note">其一 </span></div>
 <div class="biji_entry">
隋堤柳，汴河旁。
夾岸綠陰千里，龍舟鳳舸木蘭香，錦帆張。
因夢江南春景好，一路流蘇羽葆。
笙歌未盡起橫流，鏁春愁。</div>
</div>

<div class="biji_block">
 <div class="biji_head">毛文錫·柳含煙<span class="header_note">其二</span></div>
 <div class="biji_entry">河橋柳，占芳春。
映水含煙拂路，幾迴攀折贈行人，暗傷神。
樂府吹為橫笛曲，能使離腸斷續。
不如移植在金門，近天恩。</div>
</div>

<div class="biji_block">
 <div class="biji_head">毛文錫·柳含煙<span class="header_note">其三</span></div>
 <div class="biji_entry">章台柳，近垂旒。
低拂往來冠蓋，朦朧春色滿皇州，瑞煙浮。
直與路邊江畔別，免被離人攀折。
最憐京兆畫蛾眉，葉纖時。</div>
</div>

<div class="biji_block">
 <div class="biji_head">毛文錫·柳含煙<span class="header_note">其四</span></div>
 <div class="biji_entry">御溝柳，占春多。
半出宮牆婀娜，有時倒影醮輕羅，麴塵波。
昨日金鑾巡上苑，風亞舞腰纖軟。
栽培得地近皇宮，瑞煙濃。</div>
</div>

<div class="biji_block">
 <div class="biji_head">毛文錫·醉花間<span class="header_note">其一</span></div>
 <div class="biji_entry">休相問，怕相問，相問還添恨。
春水滿塘生，鸂鶒還相趁。
咋夜雨霏霏，臨明寒一陣。
偏憶戍樓人，久絕邊庭信。</div>
</div>

<div class="biji_block">
 <div class="biji_head">毛文錫·醉花間<span class="header_note">其二</span></div>
 <div class="biji_entry">深相憶，莫相憶，相憶情難極。
銀漢是紅牆，一帶遙相隔。
金盤珠露滴，兩岸榆花白。
風搖玉珮清，今夕為何夕。</div>
</div>

<div class="biji_block">
 <div class="biji_head">毛文錫·浣沙溪</div>
 <div class="biji_entry">春水輕波浸綠苔，枇杷洲上紫檀開。
晴日眠沙鸂鸂穩，暖相隈。
羅襪生塵遊女過，有人逢著弄珠迴。
蘭麝飄香初解珮，忘歸來。</div>
</div>
<div class="biji_block">
 <div class="biji_head">毛文錫·浣沙沙</div>
 <div class="biji_entry">七夕年年信不違，銀河清淺白雲微，蟾光鵲影伯勞飛。
每恨蟪蛄憐婺女，幾迴嬌妬下鴛機，今宵嘉會兩依依。</div>
</div>
<div class="biji_block">
 <div class="biji_head">毛文錫·月宮春</div>
 <div class="biji_entry">水精宮裡桂花開，神仙探幾迴。
紅芳金蘂繡重臺，低傾馬瑙盃。
玉兔銀蟾爭守護，姮娥姹女戲相隈。
遙聽鈞天九奏，玉皇親看來。</div>
</div>

<div class="biji_block">
 <div class="biji_head">毛文錫·戀情深<span class="header_note">其一</span></div>
 <div class="biji_entry">滴滴銅壺塞漏咽，醉紅樓月。
宴餘香殿會鴛衾，蕩春心。
真珠簾下曉光侵，鶯語隔瓊林。
寶帳欲開慵起，戀情深。</div>
</div>

<div class="biji_block">
 <div class="biji_head">毛文錫·戀情深<span class="header_note">其二</span></div>
 <div class="biji_entry">玉殿春濃花爛熳，簇神仙伴。
羅裙窣地縷黃金，奏清音。
酒闌歌罷兩沉沉，一笑動君心。
永作鴛鴦伴，戀情深。
 
訴衷情二首</div>
</div>

<div class="biji_block">
 <div class="biji_head">毛文錫·訴衷情<span class="header_note">其一</span></div>
 <div class="biji_entry">桃花流水漾縱橫，春晝彩霞明。
劉郎去，阮郎行，惆悵恨難平。
愁坐對雲屏，算歸程。
何時攜手洞邊迎，訴衷情。</div>
</div>

<div class="biji_block">
 <div class="biji_head">毛文錫·訴衷情<span class="header_note">其二</span></div>
 <div class="biji_entry">鴛鴦交頸繡衣輕，碧沼藕花馨。
隈藻荇，映蘭汀，和雨浴浮萍。
思婦對心驚，想邊庭。何時解珮掩雲屏，訴衷情。</div>
</div>
<div class="biji_block">
 <div class="biji_head">毛文錫·應天長</div>
 <div class="biji_entry">平江波暖鴛鴦語，兩兩釣舡歸極浦。
蘆州一夜風和雨，飛起淺沙翹雪鷺。
漁燈明遠渚，蘭棹今宵何處。
羅袂從風輕舉，愁殺採蓮女。</div>
</div>
<div class="biji_block">
 <div class="biji_head">毛文錫·河滿子</div>
 <div class="biji_entry">紅粉樓前月照，碧紗䆫外鶯啼。
夢斷遼陽音信，那堪獨守空閨。
恨對百花時節，王孫綠草萋萋。</div>
</div>
<div class="biji_block">
 <div class="biji_head">毛文錫·巫山一段雲</div>
 <div class="biji_entry">雨霽巫山上，雲輕映碧天。
遠峯吹散又相連，十二晚峯前。
暗濕啼猿樹，高籠過客舡。
朝朝暮暮楚江邊，幾度降神仙。</div>
</div>
<div class="biji_block">
 <div class="biji_head">毛文錫·臨江仙</div>
 <div class="biji_entry">暮蟬聲盡落斜陽，銀蟾影掛瀟湘。
黃陵廟側水茫茫。楚山紅樹，煙雨隔高唐。
岸泊漁燈風颭碎，白蘋遠散濃香。
靈娥皷琴韻清商，朱絃淒切，雲散碧天長。</div>
</div>

<div class="biji_block">
 <div class="biji_head">牛希濟·臨江仙<span class="header_note">其一</span></div>
 <div class="biji_entry">峭碧參差十二峯，冷煙寒樹重重。
瑤姬宮殿是仙蹤，金鑪珠帳，香靄晝偏濃。
一自楚王驚夢斷，人間無路相逢。
至今雲雨帶愁容，月斜江上，征棹動晨鐘。</div>
</div>

<div class="biji_block">
 <div class="biji_head">牛希濟·臨江仙<span class="header_note">其二</span></div>
 <div class="biji_entry">謝家仙觀寄雲岑，岩蘿拂地成陰。
洞房不閉白雲深，當時丹竈，一粒化黃金。
石壁霞衣猶半挂，松風長似鳴琴。
時間唳鶴起前林，十洲高會，何處許相尋？</div>
</div>

<div class="biji_block">
 <div class="biji_head">牛希濟·臨江仙<span class="header_note">其三</span></div>
 <div class="biji_entry">渭闕宮城秦樹凋，玉樓獨上無憀。
含情不語自吹簫，調情和恨，天路逐風飄。
何事乘龍入忽降，似知深意相招。
三清攜手路非遙，世間屏障，彩筆劃嬌饒。</div>
</div>

<div class="biji_block">
 <div class="biji_head">牛希濟·臨江仙<span class="header_note">其四</span></div>
 <div class="biji_entry">江繞黃陵春廟閑，嬌鶯獨語關關。
滿庭重疊綠苔斑，陰雲無事，四散自歸山。
簫鼓聲稀香燼冷，月娥斂盡彎環。
風流皆道勝人間，須知狂客，判死為紅顏。</div>
</div>

<div class="biji_block">
 <div class="biji_head">牛希濟·臨江仙<span class="header_note">其五</span></div>
 <div class="biji_entry">素洛春光瀲灩平，千重媚臉初生。
淩波羅襪勢輕輕，煙籠日照，珠翠半分明。
風引寶衣疑欲舞，鸞迴鳳翥堪驚。
也知心許無恐成，陳王辭賦，千載有聲名。</div>
</div>

<div class="biji_block">
 <div class="biji_head">牛希濟·臨江仙<span class="header_note">其六</span></div>
 <div class="biji_entry">柳帶搖風漢水濱，平蕪兩岸爭勻。
鴛鴦對浴浪痕新。弄珠遊女，微笑自含春。
輕步暗移蟬鬢動，羅裙風惹輕塵。
水精宮殿豈無因？空勞纖手，解珮贈情人。</div>
</div>

<div class="biji_block">
 <div class="biji_head">牛希濟·臨江仙<span class="header_note">其七</span></div>
 <div class="biji_entry">洞庭波浪颭晴天，君山一點凝煙。
此中真境屬神仙，玉樓珠殿，相映月輪邊。
萬里平湖秋色冷，星辰垂影參然。
橘林霜重更紅鮮，羅浮山下，有路暗相連。
 <div class="biji_block">
 <div class="biji_head">牛希濟·酒泉子/span></div>
 <div class="biji_entry">
枕轉簟涼，清曉遠鐘殘夢。
月光斜、簾影動，舊鑪香。
夢中說盡相思事，纖手勻雙淚。
去年書，今日意，斷離腸。</div>
</div>

<div class="biji_block">
 <div class="biji_head">牛希濟·生查子</div>
 <div class="biji_entry">春山煙欲收，天澹稀星小。
殘月臉邊明，別淚臨清曉。
語已多，情未了，迴首猶重道：
記得綠羅裙，處處憐芳草。 。</div>
</div>

<div class="biji_block">
 <div class="biji_head">牛希濟·中興樂</div>
 <div class="biji_entry">池塘暖碧浸晴暉，濛濛柳絮輕飛。
紅蘂凋來，醉夢還稀。
春雲空有鴈歸，珠簾垂。
東風寂寞，恨郎拋擲，淚溼羅衣。</div>
</div>
<div class="biji_block">
 <div class="biji_head">牛希濟·謁金門</div>
 <div class="biji_entry">秋已暮，重疊關山岐路。
嘶馬搖鞭何處去，曉禽霜滿樹。
夢斷禁城神皷，淚滴枕檀無數。
一點凝紅和薄霧，翠蛾愁不語。</div>
</div>

<div class="biji_block">
 <div class="biji_head">歐陽炯·浣溪沙<span class="header_note">其一</span></div>
 <div class="biji_entry">落絮殘鶯半日天，玉柔花醉只思眠，惹䆫映竹滿爐煙。
獨掩畫屏愁不語，斜欹瑤枕髻鬟偏，此時心在阿誰邊。</div>
</div>

<div class="biji_block">
 <div class="biji_head">歐陽炯·浣溪沙<span class="header_note">其二</span></div>
 <div class="biji_entry">天碧羅衣拂地垂，美人初著更相宜，宛風如舞透香肌。
獨坐含嚬吹鳳竹，園中緩步折花枝，有情無力泥人時。</div>
</div>

<div class="biji_block">
 <div class="biji_head">歐陽炯·浣溪沙<span class="header_note">其三</span></div>
 <div class="biji_entry">相見休言有淚珠，酒闌重得敘歡娛，鳳屏鴛枕宿金鋪。
蘭麝細香聞喘息，綺羅纖縷見肌膚，此時還恨薄情無。
 
<div class="biji_block">
 <div class="biji_head">歐陽炯·三字令
春欲盡，日遲遲，牡丹時。
羅幌卷，翠簾垂。
彩牋書，紅粉淚，兩心知。
人不在，鷰空歸，負佳期。
香燼落，枕函欹。
月分明，花澹薄，惹相思。</div>
</div>

    </body>
</html>
