
<html>
    <head>
        <meta charset="utf-8">
        <link rel="stylesheet" type="text/css" href="/cBooks/html/chinese.css">
    </head>
    <body>
        
<div class="biji_block">
 <div class="biji_head">   韋相莊·謁金門<span class="header_note">其一</span></div>
 <div class="biji_entry">春漏促，金燼暗挑殘燭。
一夜簾前風撼竹，夢魂相斷續。
有箇嬌饒如玉，夜夜繡屏孤宿。
閑抱琵琶尋舊曲，遠山眉黛綠。</div>
</div>

<div class="biji_block">
 <div class="biji_head">韋相莊·謁金門<span class="header_note">其二</span></div>
 <div class="biji_entry">空相憶，無計得傳消息。
天上常娥人不識，寄書何處覓。
新睡覺來無力，不忍把伊書跡。
滿院落花春寂寂，斷腸芳艸碧。</div>
</div>

<div class="biji_block">
 <div class="biji_head">韋相莊·江城子<span class="header_note">其一</span></div>
 <div class="biji_entry">恩重嬌多情易傷，漏更長，解鴛鴦。
朱唇未動，先覺口脂香。
緩揭繡衾抽皓腕，移鳳枕，枕潘郎。</div>
</div>

<div class="biji_block">
 <div class="biji_head">韋相莊·江城子<span class="header_note">其二</span></div>
 <div class="biji_entry">髻鬟狼籍黛眉長，出蘭房，別檀郎。
角聲嗚咽，星斗漸微茫。
露冷月殘人未起，留不住，淚千行。</div>
</div>

<div class="biji_block">
 <div class="biji_head">韋相莊·河傳<span class="header_note">其一</span></div>
 <div class="biji_entry">何處，煙雨，隋堤春暮。
柳色葱蘢，畫橈金縷，翠旗高颭香風，水光融。
青娥殿腳春粧媚，輕雲裡，綽約司花妓。
江都宮闕，清淮月映迷樓，古今愁。</div>
</div>

<div class="biji_block">
 <div class="biji_head">韋相莊·河傳<span class="header_note">其二</span></div>
 <div class="biji_entry">春晚，風暖，錦城花滿。
狂殺遊人，玉鞭金勒，尋勝馳驟輕塵，惜良晨。
翠娥爭勸臨邛酒，纖纖手，拂面垂絲柳。
歸時煙裏，鐘皷正是黃昏，暗銷魂。</div>
</div>

<div class="biji_block">
 <div class="biji_head">韋相莊·河傳<span class="header_note">其三</span></div>
 <div class="biji_entry">錦浦，春女，繡衣金縷。
霧薄雲輕，花深柳暗，時節正是清明，雨初晴。
玉鞭魂斷煙霞路，鶯鶯語，一望巫山雨。
香塵隱映，遙見翠檻紅樓，黛眉愁。</div>
</div>

<div class="biji_block">
 <div class="biji_head">韋相莊·天仙子<span class="header_note">其一</span></div>
 <div class="biji_entry">悵望前回夢裏期，看花不語苦尋思。
露桃花裏小腰肢，眉眼細，鬢雲垂，唯有多情宋玉知。</div>
</div>

<div class="biji_block">
 <div class="biji_head">韋相莊·天仙子<span class="header_note">其二</span></div>
 <div class="biji_entry">深夜歸來長酩酊，扶入流蘇猶未醒。
醺醺酒氣麝蘭和，驚睡覺，笑呵呵，長道人生能幾何。</div>
</div>

<div class="biji_block">
 <div class="biji_head">韋相莊·天仙子<span class="header_note">其三</span></div>
 <div class="biji_entry">蟾彩霜華夜不分，天外鴻聲枕上聞，繡衾香冷嬾重熏。
人寂寂，葉紛紛，才睡依前夢見君。</div>
</div>

<div class="biji_block">
 <div class="biji_head">韋相莊·天仙子<span class="header_note">其四</span></div>
 <div class="biji_entry">夢覺雲屏依舊空，杜鵑聲咽隔簾櫳，玉郎薄倖去無蹤。
一日日，恨重重，淚界蓮腮兩線紅。</div>
</div>

<div class="biji_block">
 <div class="biji_head">韋相莊·天仙子<span class="header_note">其五</span></div>
 <div class="biji_entry">金似衣裳玉似身，眼如秋水鬢如雲，霞裙月帔一羣羣。
來洞口，望煙分，劉阮不歸春日曛。</div>
</div>
 
<div class="biji_block">
 <div class="biji_head">韋相莊·喜遷鶯<span class="header_note">其一</span></div>
 <div class="biji_entry">人洶洶，鼓鼕鼕，襟袖五更風。
大羅天上月朦朧，騎馬上虛空。
香滿衣，雲滿路，鸞鳳遶身飛舞。
霓旌絳節一羣羣，引見玉華君。</div>
</div>

<div class="biji_block">
 <div class="biji_head">韋相莊·喜遷鶯<span class="header_note">其二</span></div>
 <div class="biji_entry">街皷動，禁城開，天上探人迴，鳳銜金牓出門來，平地一聲雷。
鶯已遷，龍已化，一夜滿城車馬。家家樓上簇神仙，爭看鶴沖天。</div>
</div>
<div class="biji_block">
 <div class="biji_head">韋相莊·思帝鄉<span class="header_note">其一</span></div>
 <div class="biji_entry">雲髻墜，鳳釵垂。髻墜釵垂無力，枕函欹。翡翠屏深月落，漏依依。說盡人間天上，兩心知。</div>
</div>
<div class="biji_block">
 <div class="biji_head">韋相莊·思帝鄉<span class="header_note">其二</span></div>
 <div class="biji_entry">春日遊，杏花吹滿頭。陌上誰家年少，足風流。妾擬將身嫁與，一生休。縱被無情棄，不能羞！</div>
</div>
<div class="biji_block">
 <div class="biji_head">韋相莊·訴衷情<span class="header_note">其一</span></div>
 <div class="biji_entry">燭燼香殘簾半捲，夢初驚。
花欲謝，深夜，月朧明。
何處按歌聲，輕輕。
舞衣塵暗生，負春情。</div>
</div>

<div class="biji_block">
 <div class="biji_head">韋相莊·訴衷情<span class="header_note">其二</span></div>
 <div class="biji_entry">碧沼紅芳煙雨靜，倚蘭橈。
垂玉珮，交帶，裊纖腰。
鴛夢隔星橋，迢迢。
越羅香暗銷，墜花翹。</div>
</div>

<div class="biji_block">
 <div class="biji_head">韋相莊·上行盃<span class="header_note">其一</span></div>
 <div class="biji_entry">芳艸灞陵春岸，柳煙深，滿樓弦管，一曲離腸寸寸斷。
今日送君千萬，紅樓玉盤金鏤盞，須勸珍重意，莫辭滿。</div>
</div>

<div class="biji_block">
 <div class="biji_head">韋相莊·上行盃<span class="header_note">其二</span></div>
 <div class="biji_entry">白馬玉鞭金轡，少年郎，離別容易，迢遞去程千萬里。
惆悵異鄉雲水，滿酌一盃勸和淚，須愧珍重意，莫辭醉。</div>
</div>

<div class="biji_block">
 <div class="biji_head">韋相莊·女冠子<span class="header_note">其一</span></div>
 <div class="biji_entry">四月十七，正是去年今日。
別君時，忍淚佯低面，含羞半斂眉。
不知魂已斷，空有夢相隨。
除卻天邊月，沒人知。</div>
</div>

<div class="biji_block">
 <div class="biji_head">韋相莊·女冠子<span class="header_note">其二</span></div>
 <div class="biji_entry">昨夜夜半，枕上分明夢見：語多時，依舊桃花面，頻低柳葉眉。
半羞還半喜，欲去又依依。覺來知是夢，不勝悲。</div>
</div>

<div class="biji_block">
 <div class="biji_head">韋相莊·更漏子</div>
 <div class="biji_entry">鐘皷寒，樓閣暝，月照古桐金井。
深院閉，小庭空，落花香露紅。
煙柳重，春霧薄，燈背水䆫高閣。
閑倚戶，暗沾衣，待郎郎不歸。</div>
</div>
 
 <div class="biji_block">
 <div class="biji_head">韋相莊·酒泉子</div>
 <div class="biji_entry">

月落星沉，樓上美人春睡。
綠雲傾，金枕膩，畫屏深。
子規啼破相思夢，曙色東方纔動。
柳煙輕，花露重，思難任。</div>
</div>

<div class="biji_block">
 <div class="biji_head">韋相莊·木蘭花</div>
 <div class="biji_entry">獨上小樓春欲暮，愁望玉關芳艸路。
消息斷，不逢人，卻斂細眉歸繡戶。
坐看落花空歎息，羅袂濕斑紅淚滴。
千山萬水不曾行，魂夢欲教何處覓。</div>
</div>
<div class="biji_block">
 <div class="biji_head">韋相莊·木蘭花</div>
 <div class="biji_entry">獨上小樓春欲暮，愁望玉關芳艸路。
消息斷，不逢人，卻斂細眉歸繡戶。
坐看落花空歎息，羅袂濕斑紅淚滴。
千山萬水不曾行，魂夢欲教何處覓。</div>
</div>
<div class="biji_block">
 <div class="biji_head">韋相莊·小重山</div>
 <div class="biji_entry">按：俟補</div>
</div>

<div class="biji_block">
 <div class="biji_head">薛昭蘊·浣溪沙<span class="header_note">其一</span></div>
 <div class="biji_entry">紅蓼渡頭秋正雨，印沙鷗跡自成行，整鬟飄袖野風香。
不語含嚬深浦裏，幾迴愁煞棹舡郎，鷰歸帆盡水茫茫。</div>
</div>

<div class="biji_block">
 <div class="biji_head">薛昭蘊·浣溪沙<span class="header_note">其二</span></div>
 <div class="biji_entry">鈿匣菱花錦帶垂，靜臨蘭檻卸頭時，約鬟低珥等歸期。
茂茂艸青湘渚闊，夢餘空有漏依依，二年終日損芳菲。</div>
</div>

<div class="biji_block">
 <div class="biji_head">薛昭蘊·浣溪沙<span class="header_note">其三</span></div>
 <div class="biji_entry">粉上依稀有淚痕，郡庭花落欲黃昏，遠情深恨與誰論。
記得去年寒食日，延秋門外卓金輪，日斜人散暗消魂。</div>
</div>

<div class="biji_block">
 <div class="biji_head">薛昭蘊·浣溪沙<span class="header_note">其四</span></div>
 <div class="biji_entry">握手河橋柳似金，蜂鬚輕惹百花心，蕙風蘭思寄清琴。
意滿便同春水滿，情深還似酒盃深，楚煙湘月兩沉沉。</div>
</div>

<div class="biji_block">
 <div class="biji_head">薛昭蘊·浣溪沙<span class="header_note">其五</span></div>
 <div class="biji_entry">簾下三間出寺牆，滿街垂楊綠陰長，嫩紅輕翠間濃粧。
瞥地見時猶可可，卻來閑處暗思量，如今情事隔仙鄉。</div>
</div>

<div class="biji_block">
 <div class="biji_head">薛昭蘊·浣溪沙<span class="header_note">其六</span></div>
 <div class="biji_entry">江館清秋纜客舡，故人相送夜開筵，麝煙蘭焰簇花鈿。
正是斷魂迷楚雨，不堪離恨咽湘絃，月高霜白水連天。</div>
</div>

<div class="biji_block">
 <div class="biji_head">薛昭蘊·浣溪沙<span class="header_note">其七</span></div>
 <div class="biji_entry">傾國傾城恨有餘，幾多紅淚泣姑蘇，倚風凝睇雪肌膚。
吳主山河空落日，越王宮殿半平蕪，藕花菱蔓滿重湖。 </div>
</div>

<div class="biji_block">
 <div class="biji_head">薛昭蘊·浣溪沙<span class="header_note">其八</span></div>
 <div class="biji_entry">越女淘金春水上，步搖雲鬢珮鳴璫，渚風江草又清香。
不為遠山凝翠黛，只應含恨向斜陽，碧桃花謝憶劉郎。 </div>
</div>

<div class="biji_block">
 <div class="biji_head">薛昭蘊·喜遷鶯<span class="header_note">其一</span></div>
 <div class="biji_entry">殘蟾落，曉鐘鳴，羽化覺身輕。
乍無春睡有餘酲，杏苑雪初晴。
紫陌長，襟袖冷，不是人間風景。
迴看塵土似前生，休羨谷中鶯。</div>
</div>

<div class="biji_block">
 <div class="biji_head">薛昭蘊·喜遷鶯<span class="header_note">其二</span></div>
 <div class="biji_entry">金門曉，玉京春，駿馬驟輕塵。
樺煙深處白衫新，認得化龍身。
九陌喧，千戶啓，滿袖桂香風細。
杏園歡宴曲江濱，自此占芳辰。</div>
</div>

<div class="biji_block">
 <div class="biji_head">薛昭蘊·喜遷鶯<span class="header_note">其三</span></div>
 <div class="biji_entry">清明節，雨晴天，得意正當年。
馬驕泥軟錦連乾，香袖半籠鞭。
花色融，人競賞，盡是繡鞍朱鞅。
日斜無計更留連，歸路艸和煙。</div>
</div>

<div class="biji_block">
 <div class="biji_head">薛昭蘊·小重山<span class="header_note">其一</span></div>
 <div class="biji_entry">春到長門春草青，玉堦華露滴，月朧明。
東風吹斷玉簫聲，宮漏促，簾外曉啼鶯。
愁起夢難成，紅粧流宿淚，不勝情。
手挼裙帶遶宮行，思君切，羅幌暗塵生。</div>
</div>

<div class="biji_block">
 <div class="biji_head">薛昭蘊·小重山<span class="header_note">其二</span></div>
 <div class="biji_entry">秋到長門秋草黃，畫梁雙鷰去，出宮牆。
玉簫無復理霓裳，金蟬墜，鸞鏡掩休粧。
憶昔在昭陽，舞衣紅綬帶，繡鴛鴦。
至今猶惹御爐香，魂夢斷，愁聽漏更長。</div>
</div>

<div class="biji_block">
 <div class="biji_head">薛昭蘊·離別難</div>
 <div class="biji_entry">寶馬曉鞲彫鞍，羅幃乍別情難。
那堪春景媚，送君千萬里。
半粧珠翠落，露華寒。
紅䗶燭，青絲曲，偏能鉤引淚闌干。
良夜促，香塵綠，魂欲迷，檀眉半斂愁低。
未別心先咽，欲語情難說。
出芳艸，路東西。
搖袖立，春風急，櫻花楊柳雨淒淒。</div>
</div>

<div class="biji_block">
 <div class="biji_head">薛昭蘊·相見歡</div>
 <div class="biji_entry">羅襦繡袂香紅，畫堂中。
細艸平沙蕃馬，小屏風。
卷羅幕，凭粧閣，思無窮。
暮雨輕煙魂斷，隔簾櫳。</div>
</div>

<div class="biji_block">
 <div class="biji_head">薛昭蘊·醉公子</div>
 <div class="biji_entry">
慢綰青絲髮，光砑吳綾襪。
床上小燻籠，韶州新退紅。
叵耐無端處，捻得從頭汚。
惱得眼慵開，問人閑事來。</div>
</div>
 
 <div class="biji_block">
 <div class="biji_head">薛昭蘊·女冠子</div><span class="header_note">其一</span></div>
 <div class="biji_entry">求仙去也，翠鈿金篦盡捨，入嵒巒。
霧捲黃羅帔，雲彫白玉冠。
野煙溪洞冷，林月石橋寒。
靜夜松風下，禮天壇。</div>
</div>
 
<div class="biji_block">
<div class="biji_head">薛昭蘊·女冠子</div><span class="header_note">其二</span></div>
 <div class="biji_entry">雲羅霧縠，新授明威法籙，降真函。
髻綰青絲髮，冠抽碧玉篸。
往來雲過五，去往島經三。
正遇劉郎使，啟瑤緘。</div>
</div>

<div class="biji_block">
<div class="biji_head">薛昭蘊·謁金門</div>
 <div class="biji_entry">
春滿院，疊損羅衣金線。
睡覺水精簾未捲，簷前雙語鷰。
斜掩金鋪一扇，滿地落花千片。
早是相思腸欲斷，忍教頻夢見。
 </div>
</div><div class="biji_block">
<div class="biji_head">牛嶠·柳枝五首<span class="header_note">其一</span></div>
 <div class="biji_entry">解凍風來末上青，解垂羅袖拜卿卿。
無端裊娜臨官路，舞送行人過一生。</div>
</div>

<div class="biji_block">
<div class="biji_head">牛嶠·柳枝五首<span class="header_note">其二</span></div>
 <div class="biji_entry">吳王宮裡色偏深，一簇纖條萬縷金。
不憤錢塘蘇小小，引郎松下結同心。</div>
</div>

<div class="biji_block">
<div class="biji_head">牛嶠·柳枝五首<span class="header_note">其三</span></div>
 <div class="biji_entry">橋北橋南千萬條，恨伊張緒不相饒。
金羈白馬臨風望，認得楊家靜婉腰。</div>
</div>

<div class="biji_block">
<div class="biji_head">牛嶠·柳枝五首<span class="header_note">其四</span></div>
 <div class="biji_entry">狂雪隨風撲馬飛，惹煙無力被春欺。
莫交移入靈和殿，宮女三千又妬伊。</div>
</div>

<div class="biji_block">
<div class="biji_head">牛嶠·柳枝五首<span class="header_note">其五</span></div>
 <div class="biji_entry">裊翠籠煙拂暖波，舞裙新染麴塵羅。
章華臺畔隋堤上，傍得春風爾許多。</div>
</div>

    </body>
</html>
