
<html>
    <head>
        <meta charset="utf-8">
        <link rel="stylesheet" type="text/css" href="/cBooks/html/chinese.css">
    </head>
    <body>
        
<div class="biji_block">
 <div class="biji_head">毛熙震·河滿子<span class="header_note">其一</span></div>
 <div class="biji_entry">寂寞芳菲暗度，歲華如箭堪驚。
緬想舊歡多少事，轉添春思難平。
曲檻絲垂金柳，小䆫絃斷銀箏。
深院空聞鷰語，滿園閑落花輕。
一片相思休不得，忍教長日愁生。
誰見夕陽孤夢，覺來無限傷情。</div>
</div>

<div class="biji_block">
 <div class="biji_head"> 毛熙震·河滿子<span class="header_note">其二</span></div>
 <div class="biji_entry">無語殘粧澹薄，含羞嚲袂輕盈。
幾度香閨眠曉，綺䆫疎日微明。
雲母帳中偷惜，水精枕上初驚。
笑靨嫩疑花坼，愁眉翠斂山橫。
相望只教添悵恨，整鬟時見纖瓊。
獨倚朱扉閑立，誰知別有深情。</div>
</div>
<div class="biji_block">
 <div class="biji_head">毛熙震·小重山</div>
 <div class="biji_entry">梁鷰雙飛畫閣前，寂寥多少恨，懶孤眠。
曉來閑處想君憐，紅羅帳，金鴨冷沉煙。
誰信損嬋娟，倚屏啼玉筋，濕香鈿。
四支無力上鞦韆，羣花謝，愁對豔陽天。</div>
</div>

<div class="biji_block">
 <div class="biji_head">毛熙震·定西番</div>
 <div class="biji_entry">蒼翠濃陰滿院，鶯對語，蝶交飛，戲薔薇。
斜日倚欄風好，餘香出繡衣。
未得玉郎消息，幾時歸。</div>
</div>
<div class="biji_block">
 <div class="biji_head">毛熙震·木蘭花</div>
 <div class="biji_entry">掩朱扉，鈎翠箔，滿院鶯聲春寂寞。
勻粉淚，恨檀郎，一去不歸花又落。
對斜暉，臨小閣，前事豈堪重想着。
金帶冷，畫屏幽，寶帳慵薰蘭麝薄。</div>
</div>
<div class="biji_block">
 <div class="biji_head">毛熙震·後庭花<span class="header_note">其一</span></div>
 <div class="biji_entry">鶯啼鷰語芳菲節，瑞庭花發。
昔時懽宴歌聲揭，管絃清越。
自從陵谷追遊歇，畫梁塵黦。
傷心一片如珪月，閑鏁宮闕。</div>
</div>

<div class="biji_block">
 <div class="biji_head">毛熙震·後庭花<span class="header_note">其二</span></div>
 <div class="biji_entry">輕盈舞妓含芳豔，競粧新臉。
步搖珠翠脩蛾斂，膩鬟雲染。
歌聲慢發開檀點，繡衫斜掩。
時將纖手勻紅臉，笑拈金靨。</div>
</div>

<div class="biji_block">
 <div class="biji_head">毛熙震·後庭花<span class="header_note">其三</span></div>
 <div class="biji_entry">越羅小袖新香蒨，薄籠金釧。
倚欄無語搖輕扇，半遮勻面。
春殘日暖鶯嬌懶，滿庭花片。
爭不教人長相見，畫堂深院。</div>
</div>

<div class="biji_block">
 <div class="biji_head">毛熙震·酒泉子<span class="header_note">其一</span></div>
 <div class="biji_entry">閑臥繡幃，慵想萬般情寵。
錦檀偏，翹股重，翠雲欹。
暮天屏上春山碧，映香煙霧隔。
蕙蘭心，魂夢役，斂蛾眉。</div>
</div>

<div class="biji_block">
 <div class="biji_head">毛熙震·酒泉子<span class="header_note">其二</span></div>
 <div class="biji_entry">鈿匣舞鸞，隱映豔紅脩碧。
月梳斜，雲鬢膩，粉香寒。
曉花微斂輕呵展，裊釵金鷰軟。
日初昇，簾半掩，對殘粧。</div>
</div>

<div class="biji_block">
 <div class="biji_head">毛熙震·菩薩蠻<span class="header_note">其一</span></div>
 <div class="biji_entry">梨花滿院飄香雪，高樓夜靜風箏咽。
斜月照簾帷，憶君和夢稀。
小䆫燈影背，鷰語驚愁態。
屏掩斷香飛，行雲山外歸。</div>
</div>

<div class="biji_block">
 <div class="biji_head">毛熙震·菩薩蠻<span class="header_note">其二</span></div>
 <div class="biji_entry">繡簾高軸臨塘看，雨飜荷芰真珠散。
殘暑晚初涼，輕風渡水香。
無憀悲往事，爭那牽情思。
光影暗相催，等閑秋又來。</div>
</div>

<div class="biji_block">
 <div class="biji_head">毛熙震·菩薩蠻<span class="header_note">其三</span></div>
 <div class="biji_entry">天含殘碧融春色，五陵薄倖無消息。
盡日掩朱門，離愁暗斷魂。
鶯啼芳樹暖，鷰拂迴塘滿。
寂寞對屏山，相思醉夢間。</div>
</div>

<div class="biji_block">
 <div class="biji_head">李珣·浣溪沙<span class="header_note">其一</span></div>
 <div class="biji_entry">入夏偏宜澹薄粧，越羅衣褪鬱金黃，翠鈿檀注助容光。
相見無言還有恨，幾迴判卻又思量，月䆫香徑夢悠颺。</div>
</div>

<div class="biji_block">
 <div class="biji_head">李珣·浣溪沙<span class="header_note">其二</span></div>
 <div class="biji_entry">晚出閑庭看海棠，風流學得內家粧，小釵橫戴一枝芳。
鏤玉梳斜雲鬢膩，縷金衣透雪肌香，暗思何事立殘陽。</div>
</div>

<div class="biji_block">
 <div class="biji_head">李珣·浣溪沙<span class="header_note">其三</span></div>
 <div class="biji_entry">訪舊傷離欲斷魂，無因重見玉樓人，六街微雨鏤香塵。
早為不逢巫峽夢，那堪虛度錦江春，遇花傾酒莫辭頻。</div>
</div>

<div class="biji_block">
 <div class="biji_head">李珣·浣溪沙<span class="header_note">其四</span></div>
 <div class="biji_entry">紅藕花香到檻頻，可堪閑憶似花人，舊歡如夢絕音塵。
翠疊畫屏山隱隱，冷鋪紋簟水潾潾，斷魂何處一蟬新。</div>
</div>

<div class="biji_block">
 <div class="biji_head">李珣·漁歌子<span class="header_note">其一</span></div>
 <div class="biji_entry">楚山青，湘水淥，春風澹蕩看不足。
草芊芊，花簇簇，漁艇棹歌相續。
信浮沉，無管束，釣迴乘月歸灣曲。
酒盈罇，雲滿屋，不見人間榮辱。</div>
</div>

<div class="biji_block">
 <div class="biji_head">李珣·漁歌子<span class="header_note">其二</span></div>
 <div class="biji_entry">荻花秋，瀟湘夜，橘洲佳景如屏畫。
碧煙中，明月下，小艇垂綸初罷。
水為鄉，篷作舍，魚羹稻飯常飡也。
酒盈杯，書滿架，名利不將心掛。 </div>
</div>

<div class="biji_block">
 <div class="biji_head">李珣·漁歌子<span class="header_note">其三</span></div>
 <div class="biji_entry">柳垂絲，花滿樹，鶯啼楚岸春山暮。
棹輕舟，出深浦，緩唱漁歌歸去。
罷垂綸，還酌醑，孤村遙指雲遮處。
下長汀，臨淺渡，驚起一行沙鷺。</div>
</div>

<div class="biji_block">
 <div class="biji_head">李珣·漁歌子<span class="header_note">其四</span></div>
 <div class="biji_entry">九疑山，三湘水，蘆花時節秋風起。
水雲間，山月裏，棹月穿雲遊戲。
皷清琴，傾淥蟻，扁舟自得逍遙志。
任東西，無定止，不議人間醒醉。</div>
</div>

<div class="biji_block">
 <div class="biji_head">李珣·巫山<span class="header_note">其一</span></div>
 <div class="biji_entry">有客經巫峽，停橈向水湄。
楚王曾此夢瑤姬，一夢杳無期。
塵暗珠簾卷，香消翠幄垂。
西風迴首不勝悲，暮雨灑空祠。</div>
</div>

<div class="biji_block">
 <div class="biji_head">李珣·巫山<span class="header_note">其二</span></div>
 <div class="biji_entry">古廟依青嶂，行宮枕碧流。
水聲山色鏁粧樓，往事思悠悠。
雲雨朝還暮，煙花春復秋。
啼猿何必近孤舟，行客自多愁。</div>
</div>

<div class="biji_block">
 <div class="biji_head">李珣·臨江仙<span class="header_note">其一</span></div>
 <div class="biji_entry">簾卷池心小閣虛，暫涼閑步徐徐。
芰荷經雨半凋疎，拂堤垂柳，蟬噪夕陽餘。
不語低鬟幽思遠，玉釵斜墜雙魚。
幾迴偷看寄來書，離情別恨，相隔欲何如。</div>
</div>

<div class="biji_block">
 <div class="biji_head">李珣·臨江仙<span class="header_note">其二</span></div>
 <div class="biji_entry">鶯報簾前暖日紅，玉鑪殘麝猶濃。
起來閨思尚疎慵，別愁春夢，誰解此情悰。
強整嬌姿臨寶鏡，小池一朵芙蓉。
舊歡無處再尋蹤，更堪迴顧，屏畫九疑峯。</div>
</div>

<div class="biji_block">
 <div class="biji_head">李珣·南鄉子<span class="header_note">其一</span></div>
 <div class="biji_entry">煙漠漠，雨淒淒，岸花零落鷓鴣啼。
遠客扁舟臨野渡，思鄉處，潮退水準春色暮。</div>
</div>

<div class="biji_block">
 <div class="biji_head">李珣·南鄉子<span class="header_note">其二</span></div>
 <div class="biji_entry">蘭棹舉，水紋開，競攜藤籠採蓮來。
迴塘深處遙相見，邀同宴，淥酒一巵紅上面。</div>
</div>

<div class="biji_block">
 <div class="biji_head">李珣·南鄉子<span class="header_note">其三</span></div>
 <div class="biji_entry">歸路近，扣舷歌，採真珠處水風多。
曲岸小橋山月過，煙深鏁，荳蔻花垂千萬朵。</div>
</div>

<div class="biji_block">
 <div class="biji_head">李珣·南鄉子<span class="header_note">其四</span></div>
 <div class="biji_entry">乘彩舫，過蓮塘，棹歌驚起睡鴛鴦。
帶香遊女隈伴笑，爭窈窕，競折團荷遮晚照。</div>
</div>

<div class="biji_block">
 <div class="biji_head">李珣·南鄉子<span class="header_note">其五</span></div>
 <div class="biji_entry">傾淥蟻，泛紅螺，閑邀女伴簇笙歌。
避暑信舡輕浪裡，遊戲，夾岸荔枝紅蘸水。 </div>
</div>

<div class="biji_block">
 <div class="biji_head">李珣·南鄉子<span class="header_note">其六</span></div>
 <div class="biji_entry">雲帶雨，浪迎風，釣翁回棹碧灣中。
春酒香熟鱸魚美，誰同醉？
纜卻扁舟篷底睡。</div>
</div>

<div class="biji_block">
 <div class="biji_head">李珣·南鄉子<span class="header_note">其七</span></div>
 <div class="biji_entry">沙月靜，水煙輕，芰荷香裏夜舡行。
綠鬟紅臉誰家女？
遙相顧，緩唱棹歌極浦去。</div>
</div>

<div class="biji_block">
 <div class="biji_head">李珣·南鄉子<span class="header_note">其八</span></div>
 <div class="biji_entry">漁市散，渡舡稀，越南雲樹望中微。
行客待湘天欲暮，送春浦，愁聽猩猩啼瘴雨。</div>
</div>

<div class="biji_block">
 <div class="biji_head">李珣·南鄉子<span class="header_note">其九</span></div>
 <div class="biji_entry">攏雲髻，背犀梳，焦紅衫映綠羅裙。
越王臺下春風暖，花盈岸，遊賞每邀鄰女伴。</div>
</div>

<div class="biji_block">
 <div class="biji_head">李珣·南鄉子<span class="header_note">其十</span></div>
 <div class="biji_entry">相見處，晚晴天，刺桐花下越臺前。
暗裡迴眸深屬意，遺雙翠，騎象背人先過水。</div>
</div>

<div class="biji_block">
 <div class="biji_head">李珣·女冠子<span class="header_note">其一</span></div>
 <div class="biji_entry">星高月午，丹桂青松深處。
醮壇開，金磬敲清露，珠幢立翠苔。
步虛聲縹緲，想像思徘徊。
曉天歸去路，指蓬萊。</div>
</div>

<div class="biji_block">
 <div class="biji_head">李珣·女冠子<span class="header_note">其二</span></div>
 <div class="biji_entry">春山夜靜，愁聞洞天疎磬。
玉堂虛，細霧垂珠珮，輕煙曳翠裾。
對花情脉脉，望月步徐徐。
劉阮今何處？絕來書。</div>
</div>

<div class="biji_block">
 <div class="biji_head">李珣·酒泉子<span class="header_note">其一</span></div>
 <div class="biji_entry">寂寞青樓，風觸繡簾珠翠撼。
月朦朧，花暗澹，鏁春愁。
尋思往事依稀夢，淚臉露桃紅色重。
鬢欹蟬。釵墜鳳，思悠悠。</div>
</div>

<div class="biji_block">
 <div class="biji_head">李珣·酒泉子<span class="header_note">其二</span></div>
 <div class="biji_entry">雨清花零，紅散香凋池兩岸。
別情遙，春歌斷，掩銀屏。
孤帆早晚離三楚，閑理鈿箏愁幾許？
曲中情，絃上語，不堪聽。</div>
</div>

<div class="biji_block">
 <div class="biji_head">李珣·酒泉子<span class="header_note">其三</span></div>
 <div class="biji_entry">秋雨聯綿，聲散敗荷叢裏。
那堪深夜枕前聽，酒初醒。
牽愁惹思更無停，燭暗香凝天欲曉。
細和煙，冷和雨，透簾中。</div>
</div>

<div class="biji_block">
 <div class="biji_head">李珣·酒泉子<span class="header_note">其四</span></div>
 <div class="biji_entry">秋月嬋娟，皎潔碧紗䆫外。
照花穿竹冷沉沉，印池心。
凝露滴，砌蛩吟，驚覺謝娘殘夢。
夜深斜傍枕前來，影徘徊。</div>
</div>

<div class="biji_block">
 <div class="biji_head">李珣·望遠行<span class="header_note">其一</span></div>
 <div class="biji_entry">春日遲遲思寂寥，行客關山路遙。
瓊䆫時聽語鶯嬌，柳絲牽恨一條條。
休暈繡，罷吹蕭，貌逐殘花暗凋。
同心猶結舊裙腰，忍辜風月度良宵。</div>
</div>

<div class="biji_block">
 <div class="biji_head">李珣·望遠行<span class="header_note">其二</span></div>
 <div class="biji_entry">露滴幽庭落葉時，愁聚蕭娘柳眉。
玉郎一去負佳期，水雲迢遞鴈書遲。
屏半掩，枕斜欹，䗶淚無言對垂。
吟蛩斷續漏頻移，入䆫明月鑒空帷。</div>
</div>

<div class="biji_block">
 <div class="biji_head">菩薩蠻<span class="header_note">其一</span></div>
 <div class="biji_entry">迴塘風起波紋細，剌桐花裏門斜閉。
殘日照平蕪，雙雙飛鷓鴣。
征帆何處客，相見還相隔。
不語欲魂銷，望中煙水遙。</div>
</div>

<div class="biji_block">
 <div class="biji_head">李珣·菩薩蠻<span class="header_note">其二</span></div>
 <div class="biji_entry">等閑將度三春景，簾垂碧砌參差影。
曲檻日初斜，杜鵑啼落花。
恨去容易處，又話瀟湘去。
凝思倚屏山，淚流紅臉斑。</div>
</div>

<div class="biji_block">
 <div class="biji_head">李珣·菩薩蠻<span class="header_note">其三</span></div>
 <div class="biji_entry">隔簾微雨雙飛鷰，砌花零落紅深淺。
捻得寶箏調，心隨征棹遙。
楚天雲外路，動便經年去。
香斷畫屏深，舊懽何處尋。</div>
</div>

<div class="biji_block">
 <div class="biji_head">李珣·西溪子</div>
 <div class="biji_entry">金縷翠鈿浮動，粧罷小䆫圓夢。
日高時，春已老，人來到，滿地落花慵掃。
無語倚屏風，泣殘紅。</div>
</div>

<div class="biji_block">
 <div class="biji_head">李珣·虞美人</div>
 <div class="biji_entry">金籠鶯報天將曙，驚起分飛處。
夜來潛與玉郎期，多情不覺酒醒遲，失歸期。
映花避月遙相送，膩髻偏鳳。
欲迴嬌步入香閨，倚屏無語撚雲篦，翠眉低。</div>
</div>

<div class="biji_block">
 <div class="biji_head">李珣·河傳<span class="header_note">其一</span></div>
 <div class="biji_entry">去去，何處？迢迢巴楚，山水相連。
朝雲暮雨，依舊十二峯前，猿聲到客舡。
愁腸豈異丁香結？因離別，故國音書絕。
想佳人花下，對明月春風，恨應同。</div>
</div>

<div class="biji_block">
 <div class="biji_head">李珣·河傳<span class="header_note">其二</span></div>
 <div class="biji_entry">春暮，微雨。送君南浦，愁斂雙蛾。
落花深處，啼鳥似逐離歌，粉檀珠淚和。
臨流更把同心結，情哽咽，後會何時節？
不堪迴首，相望已隔汀洲，艣聲幽。</div>
</div>

    </body>
</html>
