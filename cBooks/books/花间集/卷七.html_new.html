
<html>
    <head>
        <meta charset="utf-8">
        <link rel="stylesheet" type="text/css" href="/.websupport/css/chinese.css">
    </head>
    <body>
        
<div class="biji_block">
 <div class="biji_head">顧敻·浣溪沙<span class="header_note">其一</span></div>
 <div class="biji_entry">春色迷人恨正賒，可堪蕩子不還家，細風輕露著梨花。
簾外有情雙鷰颺，檻前無力綠楊斜，小屏狂夢極天涯。</div>
</div>

<div class="biji_block">
 <div class="biji_head">顧敻·浣溪沙<span class="header_note">其二</span></div>
 <div class="biji_entry">紅藕香寒翠渚平，月籠虛閣夜蛩清，塞鴻驚夢兩牽情。
寶帳玉鑪，殘麝冷，羅衣金縷暗塵生，小䆫孤燭淚縱橫。</div>
</div>

<div class="biji_block">
 <div class="biji_head">顧敻·浣溪沙<span class="header_note">其三</span></div>
 <div class="biji_entry">荷芰風輕簾幕香，繡衣鸂鶒泳迴塘，小屏閑掩舊瀟湘。
恨入空幃鸞影獨，淚凝雙臉渚蓮光，薄情年少每思量。</div>
</div>

<div class="biji_block">
 <div class="biji_head">顧敻·浣溪沙<span class="header_note">其四</span></div>
 <div class="biji_entry">惆悵經年別謝娘，月䆫花院好風光，此時相望最情傷。
青鳥不來傳錦字，瑤姬何處鏁蘭房，忍教魂夢兩茫茫。</div>
</div>

<div class="biji_block">
 <div class="biji_head">顧敻·浣溪沙<span class="header_note">其五</span></div>
 <div class="biji_entry">庭菊飄黃玉露濃，冷莎隈砌隱鳴蛩，何期良夜得相逢。
背帳風搖紅䗶滴，惹香暖夢繡衾重，覺來枕上怯晨鐘。</div>
</div>

<div class="biji_block">
 <div class="biji_head">顧敻·浣溪沙<span class="header_note">其六</span></div>
 <div class="biji_entry">雲澹風高葉亂飛，小庭寒雨綠苔微，深閨人靜掩屏幃。
粉黛暗愁金帶枕，鴛鴦空繞畫羅衣，那堪辜負不思歸。</div>
</div>

<div class="biji_block">
 <div class="biji_head">顧敻·浣溪沙<span class="header_note">其七</span></div>
 <div class="biji_entry">鴈響遙天玉漏清，小紗䆫外月朧明，翠幃金鴨炷香平。
何處不歸音信斷，良宵空使夢魂驚，簟涼枕冷不勝情。</div>
</div>

<div class="biji_block">
 <div class="biji_head">顧敻·浣溪沙<span class="header_note">其八</span></div>
 <div class="biji_entry">露白蟾明又到秋，佳期幽會兩悠悠，夢牽情役幾時休。
記得泥人微斂黛，無言斜倚小書樓，暗思前事不勝愁。</div>
</div>

<div class="biji_block">
 <div class="biji_head">顧敻·酒泉子<span class="header_note">其一</span></div>
 <div class="biji_entry">楊柳舞風，輕惹春煙殘雨。
杏花愁，鶯正語，畫樓東。
錦屏寂寞思無窮，還是不知消息。
鏡塵生，珠淚滴，損儀容。</div>
</div>

<div class="biji_block">
 <div class="biji_head">顧敻·酒泉子<span class="header_note">其二</span></div>
 <div class="biji_entry">羅帶縷金，蘭麝煙凝魂斷。
畫屏欹，雲鬢亂，恨難任。
幾迴垂淚滴鴛衾，薄情何處去。
登臨䆫，花滿樹，信沉沉。</div>
</div>

<div class="biji_block">
 <div class="biji_head">顧敻·酒泉子<span class="header_note">其三</span></div>
 <div class="biji_entry">小檻日斜，風度綠䆫人悄悄。
翠幃閑掩舞雙鸞，舊香寒。
別來情緒轉難判，韶顏看卻老。
依稀粉上有啼痕，暗銷魂。</div>
</div>

<div class="biji_block">
 <div class="biji_head">顧敻·酒泉子<span class="header_note">其四</span></div>
 <div class="biji_entry">黛薄紅深，約掠綠鬟雲膩。
小鴛鴦，金翡翠，稱人心。
錦鱗無處傳幽意，海鷰蘭堂春又去。
隔年書，千點淚，恨難任。</div>
</div>

<div class="biji_block">
 <div class="biji_head">顧敻·酒泉子<span class="header_note">其五</span></div>
 <div class="biji_entry">掩卻菱花，收拾翠鈿休上面。
金蟲玉鷰鏁香奩，恨猒猒。
雲鬟半墜懶重篸，淚侵山枕濕。
恨燈背帳夢方酣，鴈飛南。</div>
</div>

<div class="biji_block">
 <div class="biji_head">顧敻·酒泉子<span class="header_note">其六</span></div>
 <div class="biji_entry">水碧風清，入檻細香紅藕膩。
謝娘斂翠恨無涯，小屏斜。
堪憎蕩子不還家，謾留羅帶結。
帳深枕膩炷沉煙，負當年。</div>
</div>

<div class="biji_block">
 <div class="biji_head">顧敻·酒泉子<span class="header_note">其七</span></div>
 <div class="biji_entry">黛怨紅羞，掩映畫堂春欲暮。
殘花微雨隔青樓，思悠悠。
芳菲時節看將度，寂寞無人還獨語。
畫羅襦，香粉污，不勝愁。</div>
</div>

<div class="biji_block">
 <div class="biji_head">顧敻·楊柳枝</div>
 <div class="biji_entry">秋夜香閨思寂寥，漏迢迢。
鴛幃羅幌麝煙銷，燭光搖。
正憶玉郎遊蕩去，無尋處。
更聞簾外雨蕭蕭，滴芭蕉。</div>
</div>

<div class="biji_block">
 <div class="biji_head">顧敻·遐方怨</div>
 <div class="biji_entry">簾影細，簟紋平。
象紗籠玉指，縷金羅扇輕。
嫩紅雙臉似花明，兩條眉黛遠山橫。
風簫歇，鏡塵生。
遼塞音書絕，夢魂長暗驚。
玉郎經歲負娉婷，教人爭不恨無情。</div>
</div>

<div class="biji_block">
 <div class="biji_head">顧敻·獻衷心</div>
 <div class="biji_entry">繡鴛鴦帳暖，畫孔雀屏欹。
人悄悄，月明時，想昔年懽笑，恨今日分離。
銀釭背，銅漏永，阻佳期。
小樓煙細，虛閣簾垂。
幾多心事，暗地思惟。
被嬌娥牽役，魂夢如癡。
金閨裡，山枕上，始應知。</div>
</div>

<div class="biji_block">
 <div class="biji_head">顧敻·應天長</div>
 <div class="biji_entry">瑟瑟羅裙金線縷，輕透鵝黃香畫袴。
垂交帶，盤鸚鵡，裊裊翠翹移玉步。
背人勻檀炷，慢轉橫波偷覷。
斂黛春情暗許，倚屏慵不語。</div>
</div>

<div class="biji_block">
 <div class="biji_head">顧敻·訴衷情<span class="header_note">其一</span></div>
 <div class="biji_entry">香滅簾垂春漏永，整鴛衾。
羅帶重，雙鳳，縷黃金。
䆫外月光臨，沉沉。
斷腸無處尋，負春心。</div>
</div>

<div class="biji_block">
 <div class="biji_head">顧敻·訴衷情<span class="header_note">其二</span></div>
 <div class="biji_entry">永夜拋人何處去，絕來音。
香閣掩，眉斂，月將沉。
怎忍不相尋？鴛孤衾。
換我心為你心，始知相憶深。</div>
</div>

<div class="biji_block">
 <div class="biji_head">顧敻·荷葉杯<span class="header_note">其一</span></div>
 <div class="biji_entry">春盡小庭花落，寂寞。
凭檻斂雙眉，忍教成病憶佳期。
知摩知？知摩知？</div>
</div>

<div class="biji_block">
 <div class="biji_head">顧敻·荷葉杯<span class="header_note">其二</span></div>
 <div class="biji_entry">歌發誰家筵上，寥亮。
別恨正悠悠，蘭釭背帳月當樓。
愁摩愁，愁摩愁。</div>
</div>

<div class="biji_block">
 <div class="biji_head">顧敻·荷葉杯<span class="header_note">其三</span></div>
 <div class="biji_entry">弱柳好花盡拆，晴陌。
陌上少年郎，滿身蘭麝撲人香。
狂摩狂，狂摩狂。</div>
</div>

<div class="biji_block">
 <div class="biji_head">顧敻·荷葉杯<span class="header_note">其四</span></div>
 <div class="biji_entry">記得那時相見，膽戰。
鬢亂四肢柔，泥人無語不擡頭。
羞摩羞，羞摩羞。</div>
</div>

<div class="biji_block">
 <div class="biji_head">顧敻·荷葉杯<span class="header_note">其五</span></div>
 <div class="biji_entry">夜久歌聲怨咽，殘月。
菊冷露微微，看看濕透縷金衣。
歸摩歸，歸摩歸。</div>
</div>

<div class="biji_block">
 <div class="biji_head">荷葉杯<span class="header_note">其六</span></div>
 <div class="biji_entry">我憶君詩最苦，知否。
字字盡關心，紅牋寫寄表情深。
吟摩吟，吟摩吟。</div>
</div>

<div class="biji_block">
 <div class="biji_head">顧敻·荷葉杯<span class="header_note">其七</span></div>
 <div class="biji_entry">金鴨香濃鴛被，枕膩。
小髻簇花鈿，腰如細柳臉如蓮。
憐摩憐，憐摩憐。</div>
</div>

<div class="biji_block">
 <div class="biji_head">顧敻·荷葉杯<span class="header_note">其八</span></div>
 <div class="biji_entry">曲砌蝶飛煙暖，春半。
花發柳垂條，花如雙臉柳如腰。
嬌摩嬌，嬌摩嬌。</div>
</div>

<div class="biji_block">
 <div class="biji_head">顧敻·荷葉杯<span class="header_note">其九</span></div>
 <div class="biji_entry">一去又乖期信，春盡。
滿院長莓苔，手挼裙帶獨徘徊。
來摩來，來摩來。</div>
</div>

<div class="biji_block">
 <div class="biji_head">顧敻·漁歌子</div>
 <div class="biji_entry">曉風清，幽沼綠，倚欄凝望珍禽浴。
畫簾垂，翠屏曲，滿袖荷香馥郁。
好攄懷，堪寓目，身閑心靜平生足。
酒盃深，光影促，名利無心較逐。</div>
</div>

<div class="biji_block">
 <div class="biji_head">顧敻·臨江仙<span class="header_note">其一</span></div>
 <div class="biji_entry">碧染長空池似鏡，倚樓閑望凝情，滿衣紅藕細香清。
象床珍簟，山障掩，玉琴橫。
暗想昔時懽笑事，如今贏得愁生。
博山鑪暖澹煙輕。
蟬吟人靜，殘日傍，小䆫明。</div>
</div>

<div class="biji_block">
 <div class="biji_head">顧敻·臨江仙<span class="header_note">其二</span></div>
 <div class="biji_entry">幽閨小檻春光晚，柳濃花淡鶯稀。
舊歡思想尚依依，翠嚬紅斂，終日損芳菲。
何事狂夫音信斷，不如梁鷰猶歸。
畫意深處麝煙微，屏虛枕冷，風細雨霏霏。</div>
</div>

<div class="biji_block">
 <div class="biji_head">顧敻·臨江仙<span class="header_note">其三</span></div>
 <div class="biji_entry">月色穿簾風入竹，倚屏雙黛愁時。
砌花含露兩三枝，如啼恨臉，魂斷損容儀。
香燼暗銷金鴨冷，可堪辜負前期。
繡襦不整鬢鬟欹，幾多惆悵，情緒在天涯。</div>
</div>

<div class="biji_block">
 <div class="biji_head">顧敻·醉公子<span class="header_note">其一</span></div>
 <div class="biji_entry">漠漠秋雲澹，紅耦香侵檻。
枕倚小山屏，金鋪向晚扃。
睡起橫波慢，獨望情何限。
衰柳數聲蟬，魂銷似去年。</div>
</div>

<div class="biji_block">
 <div class="biji_head">顧敻·醉公子<span class="header_note">其二</span></div>
 <div class="biji_entry">岸柳垂金線，雨晴鶯百囀。
家在綠楊邊，往來多少年。
馬嘶芳草遠，高樓簾半捲。
斂袖翠蛾攢，相逢爾許難。</div>
</div>

<div class="biji_block">
 <div class="biji_head">顧敻·更漏子</div>
 <div class="biji_entry">舊歡娛，新悵望，擁鼻含嚬樓上。
濃柳翠，晚霞微，江鷗接翼飛。
簾半捲，屏斜掩，遠岫參差迷眼。
歌滿耳，酒盈罇，前非不要論。</div>
</div>

<div class="biji_block">
 <div class="biji_head">孫光憲·浣溪沙<span class="header_note">其一</span></div>
 <div class="biji_entry">蓼岸風多橘柚香，江邊一望楚天長，片帆煙際閃孤光。
目送征鴻飛杳杳，思隨流水去茫茫，蘭紅波碧憶瀟湘。</div>
</div>

<div class="biji_block">
 <div class="biji_head">孫光憲·浣溪沙<span class="header_note">其二</span></div>
 <div class="biji_entry">桃杏風香簾幕閑，謝家門戶約花關，畫梁幽語鷰初還。
繡閣數行題了壁，曉屏一枕酒醒山，卻疑身是夢魂間。</div>
</div>

<div class="biji_block">
 <div class="biji_head">孫光憲·浣溪沙<span class="header_note">其三</span></div>
 <div class="biji_entry">花漸凋疎不耐風，畫簾垂地晚堂空，墮階縈蘚舞愁紅。
膩粉半粘金靨子，殘香猶暖繡薰籠，蕙心無處與人同。</div>
</div>

<div class="biji_block">
 <div class="biji_head">孫光憲·浣溪沙<span class="header_note">其四</span></div>
 <div class="biji_entry">攬鏡無言淚欲流，凝情半日懶梳頭，一庭疎雨濕春愁。
楊柳秖知傷怨別，杏花應信損嬌羞，淚沾魂斷軫離憂。 </div>
</div>

<div class="biji_block">
 <div class="biji_head">孫光憲·浣溪沙<span class="header_note">其五</span></div>
 <div class="biji_entry">半踏長裾宛約行，晚簾疎處見分明，此時堪恨昧平生。
早是銷魂殘燭影，更愁聞著品絃聲，杳無消息若為情。</div>
</div>

<div class="biji_block">
 <div class="biji_head">孫光憲·浣溪沙<span class="header_note">其六</span></div>
 <div class="biji_entry">蘭沐初休曲檻前，暖風遲日洗頭天，濕雲新斂未梳蟬。
翠袂半將遮粉臆，寶釵長欲墜香肩，此時模樣不禁憐。</div>
</div>

<div class="biji_block">
 <div class="biji_head">孫光憲·浣溪沙<span class="header_note">其七</span></div>
 <div class="biji_entry">風遞殘香出繡簾，團窠金鳳舞襜襜，落花微雨恨相兼。
何處去來狂太甚，空推宿酒睡無猒，爭教人不別猜嫌。</div>
</div>

<div class="biji_block">
 <div class="biji_head">孫光憲·浣溪沙<span class="header_note">其八</span></div>
 <div class="biji_entry">輕打銀箏墜鷰泥，斷絲高罥畫樓西，花冠閑上午牆啼。
粉籜半開新竹逕，紅苞盡落舊桃蹊，不堪終日閉深閨。</div>
</div>

<div class="biji_block">
 <div class="biji_head">孫光憲·浣溪沙<span class="header_note">其九</span></div>
 <div class="biji_entry">烏帽斜欹倒佩魚，靜街偷步訪仙居，隔牆應認打門初。
將見客時微掩斂，得人憐處且先疎，低頭羞問壁邊書。</div>
</div>

<div class="biji_block">
 <div class="biji_head">孫光憲·河傳<span class="header_note">其一</span></div>
 <div class="biji_entry">太平天子，等閑遊戲，疏河千里。
柳如絲，隈倚淥波春水，長淮風不起。
如花殿腳三千女，爭雲雨，何處留人住？
錦帆風，煙際紅，燒空，魂迷大業中。</div>
</div>

<div class="biji_block">
 <div class="biji_head">孫光憲·河傳<span class="header_note">其二</span></div>
 <div class="biji_entry">柳拖金縷，着煙籠霧，濛濛落絮。
鳳皇舟上楚女，妙舞，雷喧波上皷。
龍爭虎戰分中土，人無主，桃葉江南渡。
襞花牋，豔思牽。
成篇，官娥相與傳。</div>
</div>

<div class="biji_block">
 <div class="biji_head">孫光憲·河傳<span class="header_note">其三</span></div>
 <div class="biji_entry">花落，煙薄，謝家池閣。
寂寞春深，翠蛾輕斂意沉吟。
沾襟，無人知此心。
玉鑪香斷霜灰冷，簾鋪影，梁鷰歸紅杏。
晚來天，空悄然。
孤眠，枕檀雲髻偏。</div>
</div>
<div class="biji_block">
 <div class="biji_head">孫光憲·河傳<span class="header_note">其四</span></div>
 <div class="biji_entry">風颭，波斂。
團荷閃閃，珠傾露點。
木蘭舟上，何處吳娃越豔，藕花紅照臉。
大堤狂殺襄陽客，煙波隔，渺渺湖光白。
身已歸，心不歸。
斜暉，遠汀鸂鶒飛。
</div>
</div>
    </body>
</html>
