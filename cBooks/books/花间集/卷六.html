
<html>
    <head>
        <meta charset="utf-8">
        <link rel="stylesheet" type="text/css" href="/cBooks/html/chinese.css">
    </head>
    <body>
<div class="biji_block">
 <div class="biji_head">歐陽炯·南鄉子<span class="header_note">其一</span></div>
 <div class="biji_entry">嫩草如煙，石榴花發海南天。
日暮江亭春影淥，鴛鴦浴。
水遠山長看不足。</div>
</div>

<div class="biji_block">
 <div class="biji_head">歐陽炯·南鄉子<span class="header_note">其二</span></div>
 <div class="biji_entry">畫舸停橈，槿花籬外竹橫橋。
水上遊人沙上女，迴顧，笑指芭蕉林裏住。</div>
</div>

<div class="biji_block">
 <div class="biji_head">歐陽炯·南鄉子<span class="header_note">其三</span></div>
 <div class="biji_entry">岸遠沙平，日斜歸路晚霞明。
孔雀自憐金翠尾，臨水，認得行人驚不起。</div>
</div>

<div class="biji_block">
 <div class="biji_head">歐陽炯·南鄉子<span class="header_note">其四</span></div>
 <div class="biji_entry">洞口誰家，木蘭舡繫木蘭花。
紅袖女郎相引去，游南浦，笑倚春風相對語。</div>
</div>

<div class="biji_block">
 <div class="biji_head"> 歐陽炯·南鄉子<span class="header_note">其五</span></div>
 <div class="biji_entry">二八花鈿，胸前如雪臉如蓮。
耳墜金鐶穿瑟瑟，霞衣窄，笑倚江頭招遠客。</div>
</div>

<div class="biji_block">
 <div class="biji_head">歐陽炯·南鄉子<span class="header_note">其六</span></div>
 <div class="biji_entry">路入南中，桄榔葉暗蓼花紅。
兩岸人家微雨後，收紅豆，樹底纖纖擡素手。</div>
</div>

<div class="biji_block">
 <div class="biji_head">歐陽炯·南鄉子<span class="header_note">其七</span></div>
 <div class="biji_entry">袖斂鮫綃，採香深洞笑相邀。
藤杖枝頭蘆酒滴，鋪葵席，豆蔻花間趖晚日。</div>
</div>

<div class="biji_block">
 <div class="biji_head">歐陽炯·南鄉子<span class="header_note">其八</span></div>
 <div class="biji_entry">翡翠鵁鶄，白蘋香裏小沙汀。
島上陰陰秋雨色，蘆花撲，數隻漁舡何處宿。</div>
</div>
<div class="biji_block">
 <div class="biji_head">歐陽炯·獻衷心</div>
 <div class="biji_entry">見好花顏色，爭笑東風。
雙臉上，晚粧同。
閑小樓深閣，春景重重。
三五夜，偏有恨，月明中。
情未已，信曾通，滿衣猶自染檀紅。
恨不如雙鷰，飛舞簾櫳。
春欲暮，殘絮盡，柳條空。 </div>
</div>
<div class="biji_block">
 <div class="biji_head">歐陽炯·賀明朝<span class="header_note">其一</span></div>
 <div class="biji_entry">憶昔花間初識面，紅袖半遮粧臉。
輕轉石榴裙帶，故將纖纖玉指，偷撚雙鳳金線。
碧梧桐鏁深深院，誰料得，兩情何日教繾綣。
羨春來雙鷰，飛到玉樓，朝暮相見。 </div>
</div>

<div class="biji_block">
 <div class="biji_head">歐陽炯·賀明朝<span class="header_note">其二</span></div>
 <div class="biji_entry">憶昔花間相見後，只憑纖手，暗拋紅豆。
人前不解，巧傳心事。
別來依舊，辜負春晝。
碧羅衣上蹙金繡，睹對對鴛鴦，空裛淚痕透。
想韶顏非久，終是為伊，只恁偷瘦。</div>
</div>
 <div class="biji_block">
 <div class="biji_head">歐陽炯·江城子<span class="header_note">其二</span></div>
晚日金陵岸艸平，落霞明，水無情，六代繁華，暗逐逝波聲。
空有姑蘇臺上月，如西子鏡照江城。</div>
</div>
 <div class="biji_block">
 <div class="biji_head">歐陽炯·鳳樓春<span class="header_note">其二</span></div>
鳳髻綠雲叢，深掩房攏。
錦書通，夢中相見覺來慵，勻面淚臉珠融。
因想玉郎何處去，對淑景誰同。
小樓中，春思無窮。
倚欄顒望，闇牽愁緒，柳花飛起東風。
斜日照簾，羅幌香冷粉屏空。
海棠零落，鶯語殘紅。
</div>
</div>
<div class="biji_block">
 <div class="biji_head">和凝·小重山<span class="header_note">其一</span></div>
 <div class="biji_entry">春入神京萬木芳，禁林鶯語滑，蝶飛狂。
曉花擎露妬啼粧，紅日永，風和百花香。
煙鏁柳絲長，御溝澄碧水，轉池塘。
時時微雨洗風光，天衢遠，到處引笙篁。</div>
</div>

<div class="biji_block">
 <div class="biji_head">和凝·小重山<span class="header_note">其二</span></div>
 <div class="biji_entry">正是神京爛熳時，羣仙初折得，郄詵枝。
烏犀白紵最相宜，精神出，御陌袖鞭垂。
柳色展愁眉，管絃分響亮，探花期。
光陰占斷曲江池，新牓上，名姓徹丹墀。</div>
</div>

<div class="biji_block">
 <div class="biji_head">和凝·臨江仙<span class="header_note">其一</span></div>
 <div class="biji_entry">海棠香老春江晚，小樓霧縠涳濛。
翠鬟初出繡簾中，麝煙鸞珮蘋風。
碾玉釵搖鸂鶒戰，雪肌雲鬢將融。
含情遙指碧波東，越王臺殿蓼花紅。</div>
</div>

<div class="biji_block">
 <div class="biji_head">和凝·臨江仙<span class="header_note">其二</span></div>
 <div class="biji_entry">披袍窣地紅宮錦，鶯語時囀輕音。
碧羅冠子穩犀簪，鳳皇雙颭步搖金。
肌骨細勻紅玉軟，臉波微送春心。
嬌羞不肯入鴛衾，蘭膏光裏兩情深。
 
<div class="biji_block">
 <div class="biji_head">和凝·菩薩蠻<span class="header_note">其二</span></div>
 <div class="biji_entry">菩薩蠻
越梅半拆輕寒裏，冰清澹薄籠藍水。
暖覺杏梢紅，遊絲狂惹風。
閑堦莎徑碧，遠夢猶堪惜。
離恨又迎春，相思難重陳。</div>
</div>

<div class="biji_block">
 <div class="biji_head">和凝·山花子<span class="header_note">其一</span></div>
 <div class="biji_entry">鶯錦蟬縠馥麝臍，輕裾花早曉烟迷。
鸂鶒戰金紅掌墜，翠雲低。
星靨笑隈霞臉畔，蹙金開襜襯銀泥。
春思半和芳草嫩，碧萋萋。</div>
</div>

<div class="biji_block">
 <div class="biji_head">和凝·山花子<span class="header_note">其二</span></div>
 <div class="biji_entry">銀字笙寒調正長，水紋簟冷畫屏涼。
玉腕重金扼臂，澹梳粧。
幾度試香纖手暖，一迴嘗酒絳脣光。
佯弄紅絲蠅拂子，打檀郎。
 
河滿子二首</div>
</div>

<div class="biji_block">
 <div class="biji_head">和凝·河滿子<span class="header_note">其一</span></div>
 <div class="biji_entry">正是破瓜年幾，含情慣得人饒。
桃李精神鸚鵡舌，可堪虛度良宵。
卻愛藍羅裙子，羨他長束纖腰。</div>
</div>

<div class="biji_block">
 <div class="biji_head">和凝·河滿子<span class="header_note">其二</span></div>
 <div class="biji_entry">寫得魚牋無限，其如花鏁春輝。
目斷巫山雲雨，空教殘夢依依。
卻愛熏香小鴨，羨他長在屏幃。</div>
</div>

<div class="biji_block">
 <div class="biji_head">和凝·薄命女</div>
 <div class="biji_entry">天欲曉，宮漏穿花聲繚繞。
牎裏星光少，冷霞寒侵帳額，殘月光沉樹杪。
夢斷錦幃空悄悄，強起愁眉小。</div>
</div>

<div class="biji_block">
 <div class="biji_head">和凝·望梅花</div>
 <div class="biji_entry">
春草全無消息，臈雪猶餘蹤跡。
越嶺寒枝香自拆，冷豔奇芳堪惜。
何事壽陽無處覓，吹入誰家橫笛。</div>
</div>

 <div class="biji_block">
 <div class="biji_head">和凝·天仙子<span class="header_note">其一</span></div>
 <div class="biji_entry">柳色披衫金縷鳳，纖手輕拈紅豆弄，翠蛾雙斂正含情。
桃花洞，瑤臺夢，一片春愁誰與共。</div>
</div>

<div class="biji_block">
 <div class="biji_head">和凝·天仙子<span class="header_note">其二</span></div>
 <div class="biji_entry">洞口春紅飛蔌蔌，仙子含愁眉黛綠。
阮郎何事不歸來，懶燒金，慵篆玉。
流水桃花空斷續。</div>
</div>

<div class="biji_block">
 <div class="biji_head">和凝·春光好<span class="header_note">其一</span></div>
 <div class="biji_entry">紗䆫暖，畫屏閑，嚲雲鬟。
睡起四肢無力，半春間。
玉指剪裁羅勝，金盤點綴蘇山。
窺宋深心無限事，小眉彎。</div>
</div>

<div class="biji_block">
 <div class="biji_head">和凝·春光好<span class="header_note">其二</span></div>
 <div class="biji_entry">蘋葉軟，杏花明，畫舡輕。
雙浴鴛鴦出淥汀，棹歌聲。
春水無風無浪，春天半雨半晴。
紅粉相隨南浦晚，幾含情。</div>
</div>

<div class="biji_block">
 <div class="biji_head">和凝·採桑子</div>
 <div class="biji_entry">蝤蠐領上訶梨子，繡帶雙垂，椒戶閑時，競學樗蒲賭荔枝。
叢頭鞋子紅編細，裙窣金絲。
無事嚬眉，春思飜教阿母疑。</div>
</div>

<div class="biji_block">
 <div class="biji_head">和凝·柳枝<span class="header_note">其一</span></div>
 <div class="biji_entry">軟碧瑤煙似送人，映花時把翠蛾嚬。
青青自是風流主，慢颭金絲待洛神。</div>
</div>

<div class="biji_block">
 <div class="biji_head">和凝·柳枝<span class="header_note">其二</span></div>
 <div class="biji_entry">瑟瑟羅裙金縷腰，黛眉隈破未重描。
醉來咬損新花子，拽住仙郎盡放嬌。</div>
</div>

<div class="biji_block">
 <div class="biji_head">和凝·柳枝<span class="header_note">其三</span></div>
 <div class="biji_entry">鵲橋初就咽銀河，今夜仙郎自姓和。
不是昔年攀桂樹，豈能月裏索嫦娥。</div>
</div>

<div class="biji_block">
 <div class="biji_head">和凝·漁父</div>
 <div class="biji_entry">
白芷汀寒立鷺鷥，蘋風輕剪浪花時。
烟冪冪，日遲遲。
香引芙蓉惹釣絲。</div>
</div>
 
<div class="biji_block">
 <div class="biji_head">顧敻·虞美人<span class="header_note">其一</span></div>
 <div class="biji_entry">曉鶯啼破相思夢，簾看金泥鳳。
宿粧猶在酒初醒，翠翹慵整倚雲屏，轉娉婷。
香檀細畫侵桃臉，羅袂輕輕斂。
佳期堪恨再難尋，綠蕪滿院柳成陰，負春心。</div>
</div>

<div class="biji_block">
 <div class="biji_head">顧敻·虞美人<span class="header_note">其二</span></div>
 <div class="biji_entry">觸簾風送景陽鐘，鴛被繡花重。
曉幃初卷冷煙濃，翠勻粉黛好儀容，思嬌慵。
起來無語理朝粧，寶匣鏡凝光。
綠荷相倚滿池塘，露清枕簟藕花香，恨悠揚。</div>
</div>

<div class="biji_block">
 <div class="biji_head">顧敻·虞美人<span class="header_note">其三</span></div>
 <div class="biji_entry">翠屏閑掩垂珠箔，絲雨籠池閣。
露粘紅藕咽清香，謝娘嬌極不成狂，罷朝粧。
小金鸂鶒沉煙細，膩枕堆雲髻。
淺眉微斂炷檀輕，舊懽時有夢魂驚，悔多情。</div>
</div>

<div class="biji_block">
 <div class="biji_head">顧敻·虞美人<span class="header_note">其四</span></div>
 <div class="biji_entry">碧梧桐映紗䆫晚，花謝鶯聲懶。
小屏屈曲掩青山，翠幃香粉玉爐寒，兩蛾攢。
顛狂少年輕離別，辜負春時節。
畫羅紅袂有啼痕，魂消無語倚閨門，欲黃昬。</div>
</div>

<div class="biji_block">
 <div class="biji_head">顧敻·虞美人<span class="header_note">其五</span></div>
 <div class="biji_entry">深閨春色勞思想，恨共春蕪長。
黃鸝嬌囀泥芳妍，杏枝如畫倚輕煙，鏁䆫前。
凭欄愁立雙蛾細，柳影斜搖砌。
玉郎還是不還家，教人魂夢逐楊花，繞天涯。</div>
</div>

<div class="biji_block">
 <div class="biji_head">顧敻·虞美人<span class="header_note">其六</span></div>
 <div class="biji_entry">少年豔質勝瓊英，早晚別三清。
蓮冠穩篸鈿篦橫，飄飄羅袖碧雲輕，畫難成。
遲遲少轉腰身裊，翠靨眉心小。
醮壇風急杏花香。
此時恨不駕鸞皇，訪劉郎。</div>
</div>

<div class="biji_block">
 <div class="biji_head">顧敻·河傳<span class="header_note">其一</span></div>
 <div class="biji_entry">鷰颺，晴景。
小䆫屏暖，鴛鴦交頸。
菱花掩卻翠鬟欹，慵整。海棠簾外影。
繡幃香斷金鸂鶒，無消息，心事空相憶。
東風，春正濃。
愁紅，淚痕衣上重。</div>
</div>

<div class="biji_block">
 <div class="biji_head">顧敻·河傳<span class="header_note">其二</span></div>
 <div class="biji_entry">曲檻，春晚。碧流紋細，綠楊絲軟，露花，鮮杏，枝繁鶯囀，野蕪似剪。
直是人間到天上，堪遊賞，醉眼疑屏障，對池塘，惜韶光，斷腸為花須盡狂。</div>
</div>

<div class="biji_block">
 <div class="biji_head">顧敻·河傳<span class="header_note">其三</span></div>
 <div class="biji_entry">棹舉，舟去，波光渺渺，不知何處，岸花汀草共依依，雨微，鷓鴣相逐飛。
天涯離恨江聲咽，啼猿切，此意向誰說。
倚蘭橈，無憀。
魂消，小爐香欲焦。</div>
</div>

<div class="biji_block">
 <div class="biji_head">甘州子<span class="header_note">其一</span></div>
 <div class="biji_entry">一爐龍麝錦帷旁，屏掩映，燭熒煌。
禁樓刁斗喜初長，羅薦繡鴛鴦。
山枕上，私語口脂香。</div>
</div>

<div class="biji_block">
 <div class="biji_head">顧敻·甘州子<span class="header_note">其二</span></div>
 <div class="biji_entry">每逢清夜與良晨，多悵望，足傷神。
雲迷水隔意中人，寂寞繡羅茵。
山枕上，幾點淚痕新。</div>
</div>

<div class="biji_block">
 <div class="biji_head">顧敻·甘州子<span class="header_note">其三</span></div>
 <div class="biji_entry">曾如劉阮訪仙蹤，深洞客，此時逢。
綺筵散後繡衾同，款曲見韶容。
山枕上，長是怯晨鐘。</div>
</div>

<div class="biji_block">
 <div class="biji_head">顧敻·甘州子<span class="header_note">其四</span></div>
 <div class="biji_entry">露桃花裏小樓深，持玉盞，聽瑤琴。
醉歸青瑣入鴛衾，月色照衣襟。
山枕上，翠鈿鎮眉心。</div>
</div>

<div class="biji_block">
 <div class="biji_head">顧敻·甘州子<span class="header_note">其五</span></div>
 <div class="biji_entry">紅鑪深夜醉調笙，敲拍處，玉纖輕。
小屏古畫岸低平，煙月滿閑庭。
山枕上，燈背臉波橫。</div>
</div>

<div class="biji_block">
 <div class="biji_head">顧敻·玉樓春<span class="header_note">其一</span></div>
 <div class="biji_entry">月照玉樓春漏促，颯颯風搖庭砌竹。
夢驚鴛被覺來時，何處管絃聲斷續。
惆悵少年游冶去，枕上兩蛾攢細綠。
曉鶯簾外語花枝，背帳猶殘紅䗶燭。</div>
</div>

<div class="biji_block">
 <div class="biji_head">顧敻·玉樓春<span class="header_note">其二</span></div>
 <div class="biji_entry">柳映玉樓春日晚，雨細風輕煙草軟。
畫堂鸚鵡語雕籠，金粉小屏猶半掩。
香滅繡幃人寂寂，倚檻無言愁思遠。
恨郎何處縱疎狂，長使含啼眉不展。</div>
</div>

<div class="biji_block">
 <div class="biji_head">顧敻·玉樓春<span class="header_note">其三</span></div>
 <div class="biji_entry">月皎露華䆫影細，風送菊香粘繡袂。
博山爐冷水沉微，惆悵金閨終日閉。
懶展羅衾垂玉淚，羞對菱花篸寶髻。
良宵好事枉教休，無計那他狂耍壻。</div>
</div>

<div class="biji_block">
 <div class="biji_head">顧敻·玉樓春<span class="header_note">其四</span></div>
 <div class="biji_entry">拂水雙飛來去鷰，曲檻小屏山六扇。
春愁凝思結眉心，綠綺懶調紅錦薦。
話別情多聲欲戰，玉筋痕留紅粉面。
鎮長獨立到黃昏，卻怕良宵頻夢見。 </div>
</div>

<div class="biji_block">
 <div class="biji_head">顧敻·浣溪沙<span class="header_note">其一</span></div>
 <div class="biji_entry">春色迷人恨正賒，可堪蕩子不還家，細風輕露著梨花。
簾外有情雙鷰颺，檻前無力綠楊斜，小屏狂夢極天涯。</div>
</div>

<div class="biji_block">
 <div class="biji_head">顧敻·浣溪沙<span class="header_note">其二</span></div>
 <div class="biji_entry">紅藕香寒翠渚平，月籠虛閣夜蛩清，塞鴻驚夢兩牽情。
寶帳玉鑪，殘麝冷，羅衣金縷暗塵生，小䆫孤燭淚縱橫。</div>
</div>

<div class="biji_block">
 <div class="biji_head">顧敻·浣溪沙<span class="header_note">其三</span></div>
 <div class="biji_entry">荷芰風輕簾幕香，繡衣鸂鶒泳迴塘，小屏閑掩舊瀟湘。
恨入空幃鸞影獨，淚凝雙臉渚蓮光，薄情年少每思量。</div>
</div>

<div class="biji_block">
 <div class="biji_head">顧敻·浣溪沙<span class="header_note">其四</span></div>
 <div class="biji_entry">惆悵經年別謝娘，月䆫花院好風光，此時相望最情傷。
青鳥不來傳錦字，瑤姬何處鏁蘭房，忍教魂夢兩茫茫。</div>
</div>

<div class="biji_block">
 <div class="biji_head">顧敻·浣溪沙<span class="header_note">其五</span></div>
 <div class="biji_entry">庭菊飄黃玉露濃，冷莎隈砌隱鳴蛩，何期良夜得相逢。
背帳風搖紅䗶滴，惹香暖夢繡衾重，覺來枕上怯晨鐘。</div>
</div>

<div class="biji_block">
 <div class="biji_head">顧敻·浣溪沙<span class="header_note">其六</span></div>
 <div class="biji_entry">雲澹風高葉亂飛，小庭寒雨綠苔微，深閨人靜掩屏幃。
粉黛暗愁金帶枕，鴛鴦空繞畫羅衣，那堪辜負不思歸。</div>
</div>

<div class="biji_block">
 <div class="biji_head">顧敻·浣溪沙<span class="header_note">其七</span></div>
 <div class="biji_entry">鴈響遙天玉漏清，小紗䆫外月朧明，翠幃金鴨炷香平。
何處不歸音信斷，良宵空使夢魂驚，簟涼枕冷不勝情。</div>
</div>

<div class="biji_block">
 <div class="biji_head">顧敻·浣溪沙<span class="header_note">其八</span></div>
 <div class="biji_entry">露白蟾明又到秋，佳期幽會兩悠悠，夢牽情役幾時休。
記得泥人微斂黛，無言斜倚小書樓，暗思前事不勝愁。</div>
</div>

<div class="biji_block">
 <div class="biji_head">顧敻·酒泉子<span class="header_note">其一</span></div>
 <div class="biji_entry">楊柳舞風，輕惹春煙殘雨。
杏花愁，鶯正語，畫樓東。
錦屏寂寞思無窮，還是不知消息。
鏡塵生，珠淚滴，損儀容。</div>
</div>

<div class="biji_block">
 <div class="biji_head">顧敻·酒泉子<span class="header_note">其二</span></div>
 <div class="biji_entry">羅帶縷金，蘭麝煙凝魂斷。
畫屏欹，雲鬢亂，恨難任。
幾迴垂淚滴鴛衾，薄情何處去。
登臨䆫，花滿樹，信沉沉。</div>
</div>

<div class="biji_block">
 <div class="biji_head">顧敻·酒泉子<span class="header_note">其三</span></div>
 <div class="biji_entry">小檻日斜，風度綠䆫人悄悄。
翠幃閑掩舞雙鸞，舊香寒。
別來情緒轉難判，韶顏看卻老。
依稀粉上有啼痕，暗銷魂。</div>
</div>

<div class="biji_block">
 <div class="biji_head">顧敻·酒泉子<span class="header_note">其四</span></div>
 <div class="biji_entry">黛薄紅深，約掠綠鬟雲膩。
小鴛鴦，金翡翠，稱人心。
錦鱗無處傳幽意，海鷰蘭堂春又去。
隔年書，千點淚，恨難任。</div>
</div>

<div class="biji_block">
 <div class="biji_head">顧敻·酒泉子<span class="header_note">其五</span></div>
 <div class="biji_entry">掩卻菱花，收拾翠鈿休上面。
金蟲玉鷰鏁香奩，恨猒猒。
雲鬟半墜懶重篸，淚侵山枕濕。
恨燈背帳夢方酣，鴈飛南。</div>
</div>

<div class="biji_block">
 <div class="biji_head">顧敻·酒泉子<span class="header_note">其六</span></div>
 <div class="biji_entry">水碧風清，入檻細香紅藕膩。
謝娘斂翠恨無涯，小屏斜。
堪憎蕩子不還家，謾留羅帶結。
帳深枕膩炷沉煙，負當年。</div>
</div>

<div class="biji_block">
 <div class="biji_head">顧敻·酒泉子<span class="header_note">其七</span></div>
 <div class="biji_entry">黛怨紅羞，掩映畫堂春欲暮。
殘花微雨隔青樓，思悠悠。
芳菲時節看將度，寂寞無人還獨語。
畫羅襦，香粉污，不勝愁。</div>
</div>

<div class="biji_block">
 <div class="biji_head">顧敻·楊柳枝</div>
 <div class="biji_entry">秋夜香閨思寂寥，漏迢迢。
鴛幃羅幌麝煙銷，燭光搖。
正憶玉郎遊蕩去，無尋處。
更聞簾外雨蕭蕭，滴芭蕉。</div>
</div>

<div class="biji_block">
 <div class="biji_head">顧敻·遐方怨</div>
 <div class="biji_entry">簾影細，簟紋平。
象紗籠玉指，縷金羅扇輕。
嫩紅雙臉似花明，兩條眉黛遠山橫。
風簫歇，鏡塵生。
遼塞音書絕，夢魂長暗驚。
玉郎經歲負娉婷，教人爭不恨無情。</div>
</div>

<div class="biji_block">
 <div class="biji_head">顧敻·獻衷心</div>
 <div class="biji_entry">繡鴛鴦帳暖，畫孔雀屏欹。
人悄悄，月明時，想昔年懽笑，恨今日分離。
銀釭背，銅漏永，阻佳期。
小樓煙細，虛閣簾垂。
幾多心事，暗地思惟。
被嬌娥牽役，魂夢如癡。
金閨裡，山枕上，始應知。</div>
</div>

<div class="biji_block">
 <div class="biji_head">顧敻·應天長</div>
 <div class="biji_entry">瑟瑟羅裙金線縷，輕透鵝黃香畫袴。
垂交帶，盤鸚鵡，裊裊翠翹移玉步。
背人勻檀炷，慢轉橫波偷覷。
斂黛春情暗許，倚屏慵不語。</div>
</div>

<div class="biji_block">
 <div class="biji_head">顧敻·訴衷情<span class="header_note">其一</span></div>
 <div class="biji_entry">香滅簾垂春漏永，整鴛衾。
羅帶重，雙鳳，縷黃金。
䆫外月光臨，沉沉。
斷腸無處尋，負春心。</div>
</div>

<div class="biji_block">
 <div class="biji_head">顧敻·訴衷情<span class="header_note">其二</span></div>
 <div class="biji_entry">永夜拋人何處去，絕來音。
香閣掩，眉斂，月將沉。
怎忍不相尋？鴛孤衾。
換我心為你心，始知相憶深。</div>
</div>

<div class="biji_block">
 <div class="biji_head">顧敻·荷葉杯<span class="header_note">其一</span></div>
 <div class="biji_entry">春盡小庭花落，寂寞。
凭檻斂雙眉，忍教成病憶佳期。
知摩知？知摩知？</div>
</div>

<div class="biji_block">
 <div class="biji_head">顧敻·荷葉杯<span class="header_note">其二</span></div>
 <div class="biji_entry">歌發誰家筵上，寥亮。
別恨正悠悠，蘭釭背帳月當樓。
愁摩愁，愁摩愁。</div>
</div>

<div class="biji_block">
 <div class="biji_head">顧敻·荷葉杯<span class="header_note">其三</span></div>
 <div class="biji_entry">弱柳好花盡拆，晴陌。
陌上少年郎，滿身蘭麝撲人香。
狂摩狂，狂摩狂。</div>
</div>

<div class="biji_block">
 <div class="biji_head">顧敻·荷葉杯<span class="header_note">其四</span></div>
 <div class="biji_entry">記得那時相見，膽戰。
鬢亂四肢柔，泥人無語不擡頭。
羞摩羞，羞摩羞。</div>
</div>

<div class="biji_block">
 <div class="biji_head">顧敻·荷葉杯<span class="header_note">其五</span></div>
 <div class="biji_entry">夜久歌聲怨咽，殘月。
菊冷露微微，看看濕透縷金衣。
歸摩歸，歸摩歸。</div>
</div>

<div class="biji_block">
 <div class="biji_head">顧敻·荷葉杯<span class="header_note">其六</span></div>
 <div class="biji_entry">我憶君詩最苦，知否。
字字盡關心，紅牋寫寄表情深。
吟摩吟，吟摩吟。</div>
</div>

<div class="biji_block">
 <div class="biji_head">顧敻·荷葉杯<span class="header_note">其七</span></div>
 <div class="biji_entry">金鴨香濃鴛被，枕膩。
小髻簇花鈿，腰如細柳臉如蓮。
憐摩憐，憐摩憐。</div>
</div>

<div class="biji_block">
 <div class="biji_head">顧敻·荷葉杯<span class="header_note">其八</span></div>
 <div class="biji_entry">曲砌蝶飛煙暖，春半。
花發柳垂條，花如雙臉柳如腰。
嬌摩嬌，嬌摩嬌。</div>
</div>

<div class="biji_block">
 <div class="biji_head">顧敻·荷葉杯<span class="header_note">其九</span></div>
 <div class="biji_entry">一去又乖期信，春盡。
滿院長莓苔，手挼裙帶獨徘徊。
來摩來，來摩來。</div>
</div>

<div class="biji_block">
 <div class="biji_head">顧敻·漁歌子</div>
 <div class="biji_entry">曉風清，幽沼綠，倚欄凝望珍禽浴。
畫簾垂，翠屏曲，滿袖荷香馥郁。
好攄懷，堪寓目，身閑心靜平生足。
酒盃深，光影促，名利無心較逐。</div>
</div>

<div class="biji_block">
 <div class="biji_head">顧敻·臨江仙<span class="header_note">其一</span></div>
 <div class="biji_entry">碧染長空池似鏡，倚樓閑望凝情，滿衣紅藕細香清。
象床珍簟，山障掩，玉琴橫。
暗想昔時懽笑事，如今贏得愁生。
博山鑪暖澹煙輕。
蟬吟人靜，殘日傍，小䆫明。</div>
</div>

<div class="biji_block">
 <div class="biji_head">顧敻·臨江仙<span class="header_note">其二</span></div>
 <div class="biji_entry">幽閨小檻春光晚，柳濃花淡鶯稀。
舊歡思想尚依依，翠嚬紅斂，終日損芳菲。
何事狂夫音信斷，不如梁鷰猶歸。
畫意深處麝煙微，屏虛枕冷，風細雨霏霏。</div>
</div>

<div class="biji_block">
 <div class="biji_head">顧敻·臨江仙<span class="header_note">其三</span></div>
 <div class="biji_entry">月色穿簾風入竹，倚屏雙黛愁時。
砌花含露兩三枝，如啼恨臉，魂斷損容儀。
香燼暗銷金鴨冷，可堪辜負前期。
繡襦不整鬢鬟欹，幾多惆悵，情緒在天涯。</div>
</div>

<div class="biji_block">
 <div class="biji_head">醉公子<span class="header_note">其一</span></div>
 <div class="biji_entry">漠漠秋雲澹，紅耦香侵檻。
枕倚小山屏，金鋪向晚扃。
睡起橫波慢，獨望情何限。
衰柳數聲蟬，魂銷似去年。</div>
</div>

<div class="biji_block">
 <div class="biji_head">顧敻·醉公子<span class="header_note">其二</span></div>
 <div class="biji_entry">岸柳垂金線，雨晴鶯百囀。
家在綠楊邊，往來多少年。
馬嘶芳草遠，高樓簾半捲。
斂袖翠蛾攢，相逢爾許難。</div>
</div>

<div class="biji_block">
 <div class="biji_head">顧敻·更漏子</div>
 <div class="biji_entry">舊歡娛，新悵望，擁鼻含嚬樓上。
濃柳翠，晚霞微，江鷗接翼飛。
簾半捲，屏斜掩，遠岫參差迷眼。
歌滿耳，酒盈罇，前非不要論。</div>
</div>

<div class="biji_block">
 <div class="biji_head">孫光憲·浣溪沙<span class="header_note">其一</span></div>
 <div class="biji_entry">蓼岸風多橘柚香，江邊一望楚天長，片帆煙際閃孤光。
目送征鴻飛杳杳，思隨流水去茫茫，蘭紅波碧憶瀟湘。</div>
</div>

<div class="biji_block">
 <div class="biji_head">孫光憲·浣溪沙<span class="header_note">其二</span></div>
 <div class="biji_entry">桃杏風香簾幕閑，謝家門戶約花關，畫梁幽語鷰初還。
繡閣數行題了壁，曉屏一枕酒醒山，卻疑身是夢魂間。</div>
</div>

<div class="biji_block">
 <div class="biji_head">孫光憲·浣溪沙<span class="header_note">其三</span></div>
 <div class="biji_entry">花漸凋疎不耐風，畫簾垂地晚堂空，墮階縈蘚舞愁紅。
膩粉半粘金靨子，殘香猶暖繡薰籠，蕙心無處與人同。</div>
</div>

<div class="biji_block">
 <div class="biji_head">孫光憲·浣溪沙<span class="header_note">其四</span></div>
 <div class="biji_entry">攬鏡無言淚欲流，凝情半日懶梳頭，一庭疎雨濕春愁。
楊柳秖知傷怨別，杏花應信損嬌羞，淚沾魂斷軫離憂。 </div>
</div>

<div class="biji_block">
 <div class="biji_head">孫光憲·浣溪沙<span class="header_note">其五</span></div>
 <div class="biji_entry">半踏長裾宛約行，晚簾疎處見分明，此時堪恨昧平生。
早是銷魂殘燭影，更愁聞著品絃聲，杳無消息若為情。</div>
</div>

<div class="biji_block">
 <div class="biji_head">孫光憲·浣溪沙<span class="header_note">其六</span></div>
 <div class="biji_entry">蘭沐初休曲檻前，暖風遲日洗頭天，濕雲新斂未梳蟬。
翠袂半將遮粉臆，寶釵長欲墜香肩，此時模樣不禁憐。</div>
</div>

<div class="biji_block">
 <div class="biji_head">孫光憲·浣溪沙<span class="header_note">其七</span></div>
 <div class="biji_entry">風遞殘香出繡簾，團窠金鳳舞襜襜，落花微雨恨相兼。
何處去來狂太甚，空推宿酒睡無猒，爭教人不別猜嫌。</div>
</div>

<div class="biji_block">
 <div class="biji_head">孫光憲·浣溪沙<span class="header_note">其八</span></div>
 <div class="biji_entry">輕打銀箏墜鷰泥，斷絲高罥畫樓西，花冠閑上午牆啼。
粉籜半開新竹逕，紅苞盡落舊桃蹊，不堪終日閉深閨。</div>
</div>

<div class="biji_block">
 <div class="biji_head">孫光憲·浣溪沙<span class="header_note">其九</span></div>
 <div class="biji_entry">烏帽斜欹倒佩魚，靜街偷步訪仙居，隔牆應認打門初。
將見客時微掩斂，得人憐處且先疎，低頭羞問壁邊書。</div>
</div>

<div class="biji_block">
 <div class="biji_head">孫光憲·河傳<span class="header_note">其一</span></div>
 <div class="biji_entry">太平天子，等閑遊戲，疏河千里。
柳如絲，隈倚淥波春水，長淮風不起。
如花殿腳三千女，爭雲雨，何處留人住？
錦帆風，煙際紅，燒空，魂迷大業中。</div>
</div>

<div class="biji_block">
 <div class="biji_head">孫光憲·河傳<span class="header_note">其二</span></div>
 <div class="biji_entry">柳拖金縷，着煙籠霧，濛濛落絮。
鳳皇舟上楚女，妙舞，雷喧波上皷。
龍爭虎戰分中土，人無主，桃葉江南渡。
襞花牋，豔思牽。
成篇，官娥相與傳。</div>
</div>

<div class="biji_block">
 <div class="biji_head">孫光憲·河傳<span class="header_note">其三</span></div>
 <div class="biji_entry">花落，煙薄，謝家池閣。
寂寞春深，翠蛾輕斂意沉吟。
沾襟，無人知此心。
玉鑪香斷霜灰冷，簾鋪影，梁鷰歸紅杏。
晚來天，空悄然。
孤眠，枕檀雲髻偏。</div>
</div>

<div class="biji_block">
 <div class="biji_head">孫光憲·河傳<span class="header_note">其四</span></div>
 <div class="biji_entry">風颭，波斂。
團荷閃閃，珠傾露點。
木蘭舟上，何處吳娃越豔，藕花紅照臉。
大堤狂殺襄陽客，煙波隔，渺渺湖光白。
身已歸，心不歸。
斜暉，遠汀鸂鶒飛。</div>
</div>

    </body>
</html>
