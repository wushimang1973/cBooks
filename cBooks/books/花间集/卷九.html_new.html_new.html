
<html>
    <head>
        <meta charset="utf-8">
        <link rel="stylesheet" type="text/css" href="/.websupport/css/chinese.css">
    </head>
    <body>
        
<div class="biji_block">
 <div class="biji_head">魏承班·滿宮花</div>
 <div class="biji_entry">雪霏霏，風凜凜，玉郎何處狂飲。
醉時想得縱風流，羅帳香幃鴛寢。
春朝秋夜思君甚，愁見繡屏孤枕。
少年何事負初心，淚滴縷金雙衽。</div>
</div>
<div class="biji_block">
 <div class="biji_head">魏承班·木蘭花</div>
 <div class="biji_entry">小芙蓉，香旖旎，碧玉堂深清似水。
閉寶匣，掩金鋪，倚屏拖袖愁如醉。
遲遲好景煙花媚，曲渚鴛鴦眠錦翅。
凝然愁望靜相思，一雙笑靨嚬香蘂。
</div>
</div>
<div class="biji_block">
 <div class="biji_head">魏承班·玉樓春<span class="header_note">其一</span></div>
 <div class="biji_entry">寂寂畫堂梁上鷰，高卷翠簾橫數扇。
一庭春色惱人來，滿地落花紅幾片。
愁倚錦屏低雪面，淚滴繡羅金縷線。
好天涼月盡傷心，為是玉郎長不見。</div>
</div>

<div class="biji_block">
 <div class="biji_head">魏承班·玉樓春<span class="header_note">其二</span></div>
 <div class="biji_entry">輕斂翠蛾呈皓齒，鶯囀一枝花影裏。
聲聲清迥遏行雲，寂寂畫梁塵暗起。
玉斝滿斟情未已，促坐王孫公子醉。
春風筵上貫珠勻，豔色韶顏嬌旖旎。</div>
</div>

<div class="biji_block">
 <div class="biji_head">魏承班·訴衷情<span class="header_note">其一</span></div>
 <div class="biji_entry">高歌宴罷月初盈，詩情引恨情。
煙露冷，水流輕，思想夢難成。
羅帳裊香平，恨頻生。
思君無計睡還醒，隔層城。</div>
</div>

<div class="biji_block">
 <div class="biji_head">魏承班·訴衷情<span class="header_note">其二</span></div>
 <div class="biji_entry">春深花簇小樓臺，風飄錦繡開。
新睡覺，步香堦，山枕印紅腮。
鬢亂墜金釵，語檀隈。
臨行執手重重囑，幾千迴。</div>
</div>

<div class="biji_block">
 <div class="biji_head">魏承班·訴衷情<span class="header_note">其三</span></div>
 <div class="biji_entry">銀漢雲晴玉漏長，蛩聲悄畫堂。
筠簟冷，碧牎涼，紅䗶淚飄香。
皓月瀉寒光，割人腸。
那堪獨自步池塘，對鴛鴦。</div>
</div>

<div class="biji_block">
 <div class="biji_head">魏承班·訴衷情<span class="header_note">其四</span></div>
 <div class="biji_entry">金風輕透碧䆫紗，銀釭焰影斜。
倚枕臥，恨何賒，山掩小屏霞。
雲雨別吳娃，想容華。
夢成幾度遶天涯，到君家。</div>
</div>

<div class="biji_block">
 <div class="biji_head">魏承班·訴衷情<span class="header_note">其五</span></div>
 <div class="biji_entry">春情滿眼臉紅綃，嬌妬索人饒。
星靨小，玉璫搖，幾共醉春朝。
別後憶纖腰，夢魂勞。
如今風葉又蕭蕭，恨迢迢。 </div>
</div>

<div class="biji_block">
 <div class="biji_head">魏承班·生查子<span class="header_note">其一</span></div>
 <div class="biji_entry">煙雨晚晴天，零落花無語。
難話此時心，梁鷰雙來去。
琴韻對薰風，有恨和情撫。
腸斷斷絃頻，淚滴黃金縷。</div>
</div>

<div class="biji_block">
 <div class="biji_head">魏承班·生查子<span class="header_note">其二</span></div>
 <div class="biji_entry">寂寞畫堂空，深夜垂羅幕。
燈暗錦屏欹，月冷珠簾薄。
愁恨夢應成，何處貪歡樂。
看看又春來，還是長蕭索。</div>
</div>

<div class="biji_block">
 <div class="biji_head">魏承班·黃鐘樂</div>
 <div class="biji_entry">池塘煙暖草萋萋。
惆悵閑宵，含恨愁坐，思堪迷。
遙想玉人情事遠，音容渾似隔桃溪。
偏記同歡秋月低，簾外論心，花畔和醉，暗相攜。
何事春來君不見，夢魂長在錦江西。</div>
</div>

<div class="biji_block">
 <div class="biji_head">魏承班·漁歌子</div>
 <div class="biji_entry">柳如眉，雲似髮。
蛟綃霧縠籠香雪。
夢魂驚，鐘漏歇，䆫外曉鶯殘月。
幾多情，無處說，落花飛絮清明節。
少年郎，容易別，一去音書斷絕。</div>
</div>

<div class="biji_block">
 <div class="biji_head">鹿虔扆·臨江仙<span class="header_note">其一</span></div>
 <div class="biji_entry">金鏁重門荒苑靜，綺䆫愁對秋空。
翠華一去寂無蹤，玉樓歌吹，聲斷已隨風。
煙月不知人事改，夜闌還照深宮。
藕花相向野塘中，暗傷亡國，清露泣香紅。</div>
</div>

<div class="biji_block">
 <div class="biji_head">鹿虔扆·臨江仙<span class="header_note">其二</span></div>
 <div class="biji_entry">無賴曉鶯驚夢斷，起來殘醉初醒。
映䆫絲柳裊煙青，翠簾慵卷，約砌杏花零。
一自玉郎遊冶去，蓮凋月慘儀形。
暮天微雨灑閑庭，手挼裙帶，無語倚雲屏。</div>
</div>

<div class="biji_block">
 <div class="biji_head">鹿虔扆·女冠子<span class="header_note">其一</span></div>
 <div class="biji_entry">鳳樓琪樹，惆悵劉郎一去，正春深。
洞裡愁空結，人間信莫尋。
竹疎齋殿迥，松密醮壇陰。
倚雲低首望，可知心。</div>
</div>

<div class="biji_block">
 <div class="biji_head">鹿虔扆·女冠子<span class="header_note">其二</span></div>
 <div class="biji_entry">步虛壇上，絳節霓旌相向，引真仙。
玉珮搖蟾影，金爐裊麝煙。
露濃霜簡濕，風緊羽衣偏。
欲留難得住，卻歸天。</div>
</div>

<div class="biji_block">
 <div class="biji_head">鹿虔扆·思越人</div>
 <div class="biji_entry">翠屏欹，銀燭背，漏殘清夜迢迢。
雙帶繡窠盤錦薦，淚浸花暗香銷。
珊瑚枕膩鴉鬟亂，玉纖慵整雲散。
若是適來新夢見，離腸爭不千斷。</div>
</div>
<div class="biji_block">
 <div class="biji_head">鹿虔扆·虞美人</div>
 <div class="biji_entry">荷香澹浮煙渚，綠嫩擎新雨。
璅䆫疎透曉風清，象床珍簟冷光輕，水紋平。
九疑黛色屏斜掩，枕上眉心斂。
不堪相望病將成，鈿昬檀粉淚縱橫，不勝情。</div>
</div>

<div class="biji_block">
 <div class="biji_head">閻選·虞美人<span class="header_note">其一</div>
 <div class="biji_entry">
粉融紅膩蓮房綻，臉動雙波慢。
小魚銜玉鬢釵橫，石榴裙染象紗輕，轉娉婷。
偷期錦浪荷深處，一夢雲兼雨。
臂留檀印齒痕香，深秋不寐漏初長，盡思量。</div>
</div>
<div class="biji_block">
 <div class="biji_head">閻選·虞美人<span class="header_note">其二</span></div>
 <div class="biji_entry">楚腰蠐領團香玉，鬢疊深深綠。
月蛾星眼笑微嚬，柳妖桃豔不勝春，晚粧勻。
水紋簟映青紗帳，霧罩秋波上。
一枝嬌臥醉芙蓉，良宵不得與君同，恨忡忡。</div>
</div>

<div class="biji_block">
 <div class="biji_head">閻選·臨江仙<span class="header_note">其一</span></div>
 <div class="biji_entry">雨停荷芰逗濃香，岸邊蟬噪垂楊。
物華空有舊池塘，不逢仙子，何處夢襄王。
珍簟對欹鴛枕冷，此來塵暗淒涼。
欲憑危檻恨偏長，藕花珠綴，猶似汗凝粧。</div>
</div>

<div class="biji_block">
 <div class="biji_head">閻選·臨江仙<span class="header_note">其二</span></div>
 <div class="biji_entry">十二高峯天外寒，竹梢輕拂仙壇。
寶衣行雨在雲端，畫簾深殿，香霧冷風殘。
欲問楚王何處去？翠屏猶掩金鸞。
猿啼明月照空灘，孤舟行客，驚夢亦艱難。</div>
</div>

<div class="biji_block">
 <div class="biji_head">閻選·浣溪沙</div>
 <div class="biji_entry">寂寞流蘇冷繡茵，倚屏山枕惹香塵，小庭花露泣濃香。
劉阮信非仙洞客，常娥終是月中人，此生無路訪東鄰。</div>
</div>

<div class="biji_block">
 <div class="biji_head">閻選·八拍蠻<span class="header_note">其一</span></div>
 <div class="biji_entry">雲鏁嫩黃煙柳細，風吹紅蒂雪梅殘。
光影不勝閨閣恨，行行坐坐黛眉攢。</div>
</div>

<div class="biji_block">
 <div class="biji_head">閻選·八拍蠻<span class="header_note">其二</span></div>
 <div class="biji_entry">愁鏁黛眉煙易慘，淚飄紅臉粉難勻。
憔悴不知緣底事，遇人推道不宜春。</div>
</div>

<div class="biji_block">
 <div class="biji_head">閻選·河傳</div>
 <div class="biji_entry">秋雨，秋雨，無晝無夜，滴滴霏霏。
暗燈涼簟怨分離，妖姬，不勝悲。
西風稍急喧䆫竹，停又續，膩臉懸雙玉。
幾迴邀約鴈來時，違期，鴈歸，人不歸。</div>
</div>

<div class="biji_block">
 <div class="biji_head">尹鶚·臨江仙<span class="header_note">其一</span></div>
 <div class="biji_entry">一番荷芰生池沼，檻前風送馨香。
昔年於此伴蕭娘，相偎佇立，牽惹敘衷腸。
時逞笑容無限態，還如菡萏爭芳。
別來虛遣思悠颺，慵窺往事，金鏁小蘭房。</div>
</div>

<div class="biji_block">
 <div class="biji_head">尹鶚·臨江仙<span class="header_note">其二</span></div>
 <div class="biji_entry">深秋寒夜銀河靜，月明深院中庭。
西䆫幽夢等閑成，逡巡覺後，特地恨難平。
紅燭半條殘焰短，依稀暗背銀屏。
枕前何事最傷情，梧桐葉上，點點露珠零。</div>
</div>
<div class="biji_block">
 <div class="biji_head">尹鶚·滿宮花<span class="header_note">其二</span></div>
 <div class="biji_entry">月沉沉，人悄悄，一炷後庭香裊。
風流帝子不歸來，滿地禁花慵掃。
離恨多，相見少，何處醉迷三島。
漏清宮樹子規啼，愁鏁碧䆫春曉。</div>
</div>
<div class="biji_block">
 <div class="biji_head">尹鶚·杏園芳</div>
 <div class="biji_entry">嚴粧嫩臉花明，教人見了關情。
含羞舉步越羅輕，稱娉婷。
終朝咫尺窺香閣，迢遙似隔層城。
何時休遣夢相縈，入雲屏。</div>
</div>

<div class="biji_block">
 <div class="biji_head">尹鶚·醉公子</div>
 <div class="biji_entry">暮煙籠蘚砌，戟門猶未閉。
盡日醉尋春，歸來月滿身。
離鞍隈繡袂，墜巾花亂綴。
何處惱佳人，檀痕衣上新。 </div>
</div>
 
<div class="biji_block">
 <div class="biji_head">尹鶚·菩薩蠻</div>
 <div class="biji_entry">
隴雲暗合秋天白，俯䆫獨坐窺煙陌。
樓際角重吹，黃昬方醉歸。
荒唐難共語，明日還應去。
上馬出門時，金鞭莫與伊。</div>
</div>

<div class="biji_block">
 <div class="biji_head">毛熙震·浣溪沙<span class="header_note">其一</span></div>
 <div class="biji_entry">春暮黃鶯下砌前，水精簾影露珠懸，綺霞低映晚晴天。
弱柳萬條垂翠帶，殘紅滿地碎香鈿，蕙風飄蕩散輕煙。</div>
</div>

<div class="biji_block">
 <div class="biji_head">毛熙震·浣溪沙<span class="header_note">其二</span></div>
 <div class="biji_entry">花榭香紅煙景迷，滿庭芳艸綠萋萋，金鋪閑掩繡簾低。
紫鷰一雙嬌語碎，翠屏十二晚峯齊，夢魂銷散醉空閨。</div>
</div>

<div class="biji_block">
 <div class="biji_head">毛熙震·浣溪沙<span class="header_note">其三</span></div>
 <div class="biji_entry">晚起紅房醉欲銷，綠鬟雲散裊金翹，雪香花語不勝嬌。
好是向人柔弱處，玉纖時急繡裙腰，春心牽惹轉無憀。</div>
</div>

<div class="biji_block">
 <div class="biji_head">毛熙震·浣溪沙<span class="header_note">其四</span></div>
 <div class="biji_entry">一隻橫釵墜髻叢，靜眠珍簟起來慵，繡羅紅嫩抹酥胸。
羞斂細蛾魂暗斷，困迷無語思猶濃，小屏香靄碧山重。</div>
</div>

<div class="biji_block">
 <div class="biji_head">毛熙震·浣溪沙<span class="header_note">其五</span></div>
 <div class="biji_entry">雲薄羅裙綬帶長，滿身新裛瑞龍香，翠鈿斜映豔梅粧。
佯不覷人空婉約，笑和嬌語太倡狂，忍教牽恨暗形相。</div>
</div>

<div class="biji_block">
 <div class="biji_head">毛熙震·浣溪沙<span class="header_note">其六</span></div>
 <div class="biji_entry">碧玉冠輕裊鷰釵，捧心無語步香堦，緩移弓底繡羅鞋。
暗想歡娛何計好，豈堪期約有時乖，日高深院正忘懷。</div>
</div>

<div class="biji_block">
 <div class="biji_head">毛熙震·浣溪沙<span class="header_note">其七</span></div>
 <div class="biji_entry">半醉凝情臥繡茵，睡容無力卸羅裙，玉籠鸚鵡猒聽聞。
慵整落釵金翡翠，象梳欹鬢月生雲，錦屏綃幌麝煙薰。</div>
</div>

<div class="biji_block">
 <div class="biji_head">毛熙震·臨江仙<span class="header_note">其一</span></div>
 <div class="biji_entry">南齊天子寵嬋娟，六宮羅綺三千。
潘妃嬌豔獨芳妍，椒房蘭洞，雲雨降神仙。
縱態迷歡心不足，風流可惜當年。
纖腰婉約步金蓮，妖君傾國，猶自至今傳。</div>
</div>

<div class="biji_block">
 <div class="biji_head">毛熙震·臨江仙<span class="header_note">其二</span></div>
 <div class="biji_entry">幽閨欲曙聞鶯囀，紅䆫月影微明。
好風頻謝落花聲，隔幃殘燭，猶照綺屏箏。
繡被錦茵眠玉暖，炷香斜裊煙輕。
澹蛾羞斂不勝情，暗思閑夢，何處逐雲行。 </div>
</div>

<div class="biji_block">
 <div class="biji_head">毛熙震·更漏子<span class="header_note">其一</span></div>
 <div class="biji_entry">秋色清，河影澹，深戶燭寒光暗。
綃幌碧，錦衾紅，博山香炷融。
更漏咽，蛩鳴切，滿院霜華如雪。
新月上，薄雲收，映簾懸玉鉤。</div>
</div>

<div class="biji_block">
 <div class="biji_head">毛熙震·更漏子<span class="header_note">其二</span></div>
 <div class="biji_entry">煙月寒，秋夜靜，漏轉金壺初永。
羅幕下，繡屏空，燈花結碎紅。
人悄悄，愁無了，思夢不成難曉。
長憶得，與郎期，竊香私語時。</div>
</div>

<div class="biji_block">
 <div class="biji_head">毛熙震·女冠子<span class="header_note">其一</span></div>
 <div class="biji_entry">碧桃紅杏，遲日媚籠光影，彩霞深。
香暖薰鶯語，風清引鶴音。
翠鬟冠玉葉，霓袖捧瑤琴。
應共吹簫侶，暗相尋。</div>
</div>

<div class="biji_block">
 <div class="biji_head">毛熙震·女冠子<span class="header_note">其二</span></div>
 <div class="biji_entry">脩蛾慢臉，不語檀心一點，小山粧。
蟬鬢低含綠，羅衣澹拂黃。
悶來深院裏，閑步落花傍。
纖手輕輕整，玉鑪香。</div>
</div>

<div class="biji_block">
 <div class="biji_head">毛熙震·清平樂</div>
 <div class="biji_entry">春光欲暮，寂寞閑庭戶。
粉蝶雙雙穿檻舞，簾捲晚天疎雨。
含愁獨倚閨幃，玉鑪煙斷香微。
正是銷魂時節，東風滿樹花飛。</div>
</div>

<div class="biji_block">
 <div class="biji_head">毛熙震·南歌子<span class="header_note">其一</span></div>
 <div class="biji_entry">遠山愁黛碧，橫波慢臉明，膩香紅玉茜羅輕。
深院晚堂人靜，理銀箏。
鬢動行雲影，裙遮點屐聲，嬌羞愛問曲中名。
楊柳杏花時節，幾多情？</div>
</div>

<div class="biji_block">
 <div class="biji_head">毛熙震·南歌子<span class="header_note">其二</span></div>
 <div class="biji_entry">惹恨還添恨，牽腸即斷腸。
凝情不語一枝芳，獨映畫簾閑立，繡衣香。
暗想為雲女，應憐傅粉郎。
晚來輕步出閨房，髻慢釵橫無力，縱猖狂。</div>
</div>

    </body>
</html>
