
<html>
    <head>
        <meta charset="utf-8">
        <link rel="stylesheet" type="text/css" href="/.websupport/css/chinese.css">
    </head>
    <body>
        
<div class="biji_block">
 <div class="biji_head">清平樂<span class="header_note">其一</span></div>
 <div class="biji_entry">上陽春晚，宮女愁蛾淺。
新歲清平思同輦，爭那長安路遠。
鳳帳鴛被徒燻，寂寞花鏁千門。
競把黃金買賦，為妾將上明君。</div>
</div>

<div class="biji_block">
 <div class="biji_head">
清平樂二首<span class="header_note">其二</span></div>
 <div class="biji_entry">洛陽愁絕，楊柳花飄雪。
終日行人爭攀折，橋下流水嗚咽。
上馬爭勸離觴，南浦鶯聲斷腸。
愁殺平原年少，迴首揮淚千行。</div>
</div>

<div class="biji_block">
 <div class="biji_head">遐方怨<span class="header_note">其一</span></div>
 <div class="biji_entry">憑繡檻，解羅幃。
未得君書，斷腸，瀟湘春鴈飛。
不知征馬幾時歸，海棠花謝也，雨霏霏。</div>
</div>

<div class="biji_block">
 <div class="biji_head">遐方怨<span class="header_note">其二</span></div>
 <div class="biji_entry">花半坼，雨初晴。
未卷珠簾，夢殘，惆悵聞曉鶯。
宿粧眉淺粉山橫，約鬟鸞鏡裡，繡羅輕。</div>
</div>

<div class="biji_block">
 <div class="biji_head">訴衷情</div>
 <div class="biji_entry">鶯語花舞春晝午，雨霏微。
金帶枕，宮錦，鳳凰帷。
柳弱蜨交飛，依依。
遼陽音信稀，夢中歸。</div>
</div>

<div class="biji_block">
 <div class="biji_head">思帝鄉</div>
 <div class="biji_entry">花花，滿枝紅似霞。
羅袖畫簾腸斷，卓香車。
迴面共人閑語，戰篦金鳳斜。
惟有阮郎春盡，不歸家。</div>
</div>

<div class="biji_block">
 <div class="biji_head">夢江南<span class="header_note">其一</span></div>
 <div class="biji_entry">千萬恨，恨極在天涯。
山月不知心裏事，水風空落眼前花，搖曳碧雲斜。</div>
</div>

<div class="biji_block">
 <div class="biji_head">夢江南<span class="header_note">其二</span></div>
 <div class="biji_entry">梳洗罷，獨倚望江樓。
過盡千帆皆不是，斜暉脉脉水悠悠，腸斷白蘋洲。</div>
</div>

<div class="biji_block">
 <div class="biji_head">河傳<span class="header_note">其一</span></div>
 <div class="biji_entry">江畔，相喚。
曉妝仙，仙景箇女採蓮。
請君莫向那岸邊，少年，好花新滿舡。
紅袖搖曳逐風暖，垂玉腕，腸向柳絲斷。
浦南歸，浦北歸，莫知，晚來人已稀。</div>
</div>

<div class="biji_block">
 <div class="biji_head">河傳<span class="header_note">其二</span></div>
 <div class="biji_entry">湖上，閑望。
雨蕭蕭，煙浦花橋路遙。
謝娘翠娥愁不消，終朝，夢魂迷晚潮。
蕩子天涯歸棹遠，春已晚，鶯語空腸斷。
若耶溪，溪水西，柳堤，不聞郎馬嘶。</div>
</div>

<div class="biji_block">
 <div class="biji_head">河傳<span class="header_note">其三</span></div>
 <div class="biji_entry">同伴，相喚。
杏花稀，夢裡每愁依違。
仙客一去鷰已飛，不歸，淚痕空滿衣。
天際雲鳥引晴遠，春已晚，煙靄渡南苑。
雪梅香，柳帶長，小娘，轉令人意傷。</div>
</div>

<div class="biji_block">
 <div class="biji_head">蕃女怨<span class="header_note">其一</span></div>
 <div class="biji_entry">萬枝香雪開已遍，細雨雙鷰。
鈿蟬箏，金雀扇，畫梁相見。
鴈門消息不歸來，又飛迴。</div>
</div>

<div class="biji_block">
 <div class="biji_head">蕃女怨<span class="header_note">其二</span></div>
 <div class="biji_entry">磧南沙上驚鴈起，飛雪千里。
玉連環，金鏃箭，年年征戰。
畫樓離恨錦屏空，杏花紅。</div>
</div>

<div class="biji_block">
 <div class="biji_head">荷葉盃<span class="header_note">其一</span></div>
 <div class="biji_entry">一點露珠凝冷，波影。滿池塘。
綠莖紅豔兩相亂，腸斷。水風涼。</div>
</div>

<div class="biji_block">
 <div class="biji_head">荷葉盃<span class="header_note">其二</span></div>
 <div class="biji_entry">鏡水夜來秋月，如雪。採蓮時。
小娘紅粉對寒浪，惆悵。正思想。</div>
</div>

<div class="biji_block">
 <div class="biji_head">荷葉盃<span class="header_note">其三</span></div>
 <div class="biji_entry">楚女欲歸南浦，朝雨。濕愁紅。
小船搖漾入花裏，波起。隔西風。</div>
</div>

<div class="biji_block">
 <div class="biji_head">皇甫先輩松十二首
皇甫松，字子奇。生卒年不詳。
天仙子二首<span class="header_note">其一</span></div>
 <div class="biji_entry">晴野鷺鷥飛一隻，水葓花發秋江碧。
劉郎此日別天仙，登綺席，淚珠滴，十二晚峯高歷歷。</div>
</div>

<div class="biji_block">
 <div class="biji_head">皇甫先輩松十二首
皇甫松，字子奇。生卒年不詳。
天仙子二首<span class="header_note">其二</span></div>
 <div class="biji_entry">躑躅花開紅照水，鷓鴣飛遶青山觜。
行人經歲始歸來，千萬里，錯相倚，懊惱天仙應有以。</div>
</div>

<div class="biji_block">
 <div class="biji_head">浪淘沙<span class="header_note">其一</span></div>
 <div class="biji_entry">灘頭細草接疎林，浪惡罾舡半欲沉。
宿鷺眠鷗飛舊浦，去年沙觜是江心。</div>
</div>

<div class="biji_block">
 <div class="biji_head">浪淘沙<span class="header_note">其二</span></div>
 <div class="biji_entry">蠻歌豆蔻北人愁，蒲雨杉風野艇秋。
浪起鵁鶄眠不得，寒沙細細入江流。</div>
</div>

<div class="biji_block">
 <div class="biji_head">楊柳枝<span class="header_note">其一</span></div>
 <div class="biji_entry">春入行宮映翠微，玄宗侍女舞煙絲。
如今柳向空城綠，玉笛何人更把吹。</div>
</div>

<div class="biji_block">
 <div class="biji_head">楊柳枝<span class="header_note">其二</span></div>
 <div class="biji_entry">爛熳春歸水國時，吳王宮殿柳絲垂。
黃鶯長叫空閨畔，西子無因更得知。</div>
</div>

<div class="biji_block">
 <div class="biji_head">摘得新<span class="header_note">其一</span></div>
 <div class="biji_entry">酌一巵，須教玉笛吹。
錦筵紅䗶燭，莫來遲。
繁紅一夜經風雨，是空枝。</div>
</div>

<div class="biji_block">
 <div class="biji_head">摘得新<span class="header_note">其二</span></div>
 <div class="biji_entry">摘得新，枝枝葉葉春。
管弦兼美酒，最關人。
平生都得幾十度，展香茵。</div>
</div>

<div class="biji_block">
 <div class="biji_head">夢江南<span class="header_note">其一</span></div>
 <div class="biji_entry">蘭燼落，屏上暗紅蕉。
閑夢江南梅熟日，夜舡吹笛雨蕭蕭，人語驛邊橋。</div>
</div>

<div class="biji_block">
 <div class="biji_head">夢江南<span class="header_note">其二</span></div>
 <div class="biji_entry">樓上寢，殘月下簾旌。
夢見秣陵惆悵事，桃花柳絮滿江城，雙髻坐吹笙。</div>
</div>

<div class="biji_block">
 <div class="biji_head">採蓮子<span class="header_note">其一</span></div>
 <div class="biji_entry">菡萏香蓮十頃陂（舉棹），小姑貪戲採蓮遲（年少）。
晚來弄水船頭濕（舉棹），更脫紅裙裹鴨兒（年少）。 </div>
</div>

<div class="biji_block">
 <div class="biji_head">採蓮子<span class="header_note">其二</span></div>
 <div class="biji_entry">舡動湖光灔灔秋（舉棹），貪看年少信舡流（年少）。
無端隔水拋蓮子（舉棹），遙被人知半日羞（年少）。</div>
</div>

<div class="biji_block">
 <div class="biji_head">浣溪沙<span class="header_note">其一</span></div>
 <div class="biji_entry">清曉粧成寒食天，柳毬斜裊間花鈿，捲簾直出畫堂前。
指點牡丹初綻朵，日高猶自凭朱欄，含嚬不語恨春殘。</div>
</div>

<div class="biji_block">
 <div class="biji_head">浣溪沙<span class="header_note">其二</span></div>
 <div class="biji_entry">欲上鞦韆四體慵，擬教人送又心忪。畫堂簾幕月明風。
此夜有情誰不極，隔牆棃雪又玲瓏，玉容憔悴惹微紅。</div>
</div>

<div class="biji_block">
 <div class="biji_head">浣溪沙<span class="header_note">其三</span></div>
 <div class="biji_entry">惆悵夢餘山月斜，孤燈照壁背紅紗，小樓高閣謝娘家。
暗想玉容何所似，一枝春雪凍梅花，滿身香霧簇朝霞。</div>
</div>

<div class="biji_block">
 <div class="biji_head">浣溪沙<span class="header_note">其四</span></div>
 <div class="biji_entry">綠樹藏鶯鶯正啼，柳絲斜拂白銅堤，弄珠江上草萋萋。
日暮飲歸何處客，繡鞍驄馬一聲嘶，滿身蘭麝醉如泥。</div>
</div>

<div class="biji_block">
 <div class="biji_head">浣溪沙<span class="header_note">其五</span></div>
 <div class="biji_entry">夜夜相思更漏殘，傷心明月凭欄干，想君思我錦衾寒。
咫尺畫堂深似海，憶來唯把舊書看，幾時攜手入長安。</div>
</div>
<div class="biji_block">
 <div class="biji_head">菩薩蠻<span class="header_note">其一</span></div>
 <div class="biji_entry">紅樓別夜堪惆悵，香燈半捲流蘇帳。
殘月出門時，美人和淚辭。
琵琶金翠羽，弦上黃鶯語。
勸我早歸家，綠窗人似花。</div>
</div>

<div class="biji_block">
 <div class="biji_head">菩薩蠻<span class="header_note">其二</span></div>
 <div class="biji_entry">人人盡說江南好，遊人只合江南老。
春水碧於天，畫舡聽雨眠。
鑪邊人似月，皓腕凝雙雪。
未老莫還鄉，還鄉須斷腸。</div>
</div>

<div class="biji_block">
 <div class="biji_head">菩薩蠻<span class="header_note">其三</span></div>
 <div class="biji_entry">如今卻憶江南樂，當時年少春衫薄。
騎馬倚斜橋，滿樓紅袖招。
翠屏金屈曲，醉入花叢宿。
此度見花枝，白頭誓不歸。</div>
</div>

<div class="biji_block">
 <div class="biji_head">菩薩蠻<span class="header_note">其四</span></div>
 <div class="biji_entry">勸君今夜須沉醉，罇前莫話明朝事。
珍重主人心，酒深情亦深。
須愁春漏短，莫訴金盃滿。
遇酒且呵呵，人生能幾何。</div>
</div>

<div class="biji_block">
 <div class="biji_head">菩薩蠻<span class="header_note">其五</span></div>
 <div class="biji_entry">洛陽城裡春光好，洛陽才子他鄉老。
柳暗魏王堤，此時心轉迷。
桃花春水淥，水上鴛鴦浴。
凝恨對殘暉，憶君君不知。</div>
</div>

<div class="biji_block">
 <div class="biji_head">歸國遙<span class="header_note">其一</span></div>
 <div class="biji_entry">春欲暮，滿地落花紅帶雨。
惆悵玉籠鸚鵡，單栖無伴侶。
南望去程何許，問花花不語。
早晚得同歸去，恨無雙翠羽。</div>
</div>

<div class="biji_block">
 <div class="biji_head">歸國遙<span class="header_note">其二</span></div>
 <div class="biji_entry">金翡翠，為我南飛傳我意。
罨畫橋邊春水，幾年花下醉。
別後只知相愧，淚珠難遠寄。
羅幕繡幃鴛被，舊歡如夢裏。</div>
</div>

<div class="biji_block">
 <div class="biji_head">歸國遙<span class="header_note">其三</span></div>
 <div class="biji_entry">春欲晚，戲蝶遊蜂花爛熳。
日落謝家池館，柳絲金縷斷。
睡覺綠鬟風亂，畫屏雲雨散。
閑倚博山長歎，淚流沾皓腕。</div>
</div>

<div class="biji_block">
 <div class="biji_head">應天長<span class="header_note">其一</span></div>
 <div class="biji_entry">綠槐陰裡黃鶯語，深院無人春晝午。
畫簾垂，金鳳舞，寂寞繡屏香一炷。
碧天雲，無定處，空有夢魂來去。
夜夜綠䆫風雨，斷腸君信否。</div>
</div>

<div class="biji_block">
 <div class="biji_head">應天長<span class="header_note">其二</span></div>
 <div class="biji_entry">別來半歲音書絕，一寸離腸千萬結。
難相見，易相別，又是玉樓花似雪。
暗相思，無處說，惆悵夜來烟月。
想得此時情切，淚沾紅袖黦。</div>
</div>

<div class="biji_block">
 <div class="biji_head">荷葉盃<span class="header_note">其一</span></div>
 <div class="biji_entry">絕代佳人難得，傾國，花下見無期。
一雙愁黛遠山眉，不忍更思惟。
閑掩翠屏金鳳，殘夢，羅幕畫堂空。
碧天無路信難通，惆悵舊房櫳。</div>
</div>

<div class="biji_block">
 <div class="biji_head">荷葉盃<span class="header_note">其二</span></div>
 <div class="biji_entry">記得那年花下，深夜，初識謝娘時。
水堂西面畫簾垂，攜手暗相期。
惆悵曉鶯殘月，相別，從此隔音塵。
如今俱是異鄉人，相見更無因。</div>
</div>

<div class="biji_block">
 <div class="biji_head">清平樂<span class="header_note">其一</span></div>
 <div class="biji_entry">春愁南陌，故國音書隔。
細雨霏霏棃花白，鷰拂畫簾金額。
盡日相望王孫，塵滿衣上淚痕。
誰向橋邊吹笛，駐馬西望銷魂。</div>
</div>

<div class="biji_block">
 <div class="biji_head">清平樂<span class="header_note">其二</span></div>
 <div class="biji_entry">野花芳草，寂寞關山道。
柳吐金絲鶯語早，惆悵香閨暗老。
羅帶悔結同心，獨凭朱欄思深。
夢覺半床斜月，小䆫風觸鳴琴。</div>
</div>

<div class="biji_block">
 <div class="biji_head">清平樂<span class="header_note">其三</span></div>
 <div class="biji_entry">何處游女，蜀國多雲雨。
雲解有情花解語，窣地繡羅金縷。
粧成不整金鈿，含羞待月鞦韆。
住在綠槐陰裡，門臨春水橋邊。</div>
</div>

<div class="biji_block">
 <div class="biji_head">清平樂<span class="header_note">其四</span></div>
 <div class="biji_entry">鶯啼殘月，繡閣香燈滅。
門外馬嘶郎欲別，正是落花時節。
粧成不畫蛾眉，含愁獨倚金扉。
雲路香塵莫掃，掃即郎去歸遲。</div>
</div>

<div class="biji_block">
 <div class="biji_head">望遠行</div>
 <div class="biji_entry">欲別無言倚畫屏，含恨暗傷情。
謝家庭樹錦雞鳴，殘月落邊城。
人欲別，馬頻嘶，綠槐千里長堤。
出門芳草路萋萋，雲雨別來易東西。
不忍別君後，卻入舊香閨。</div>
</div>

    </body>
</html>
