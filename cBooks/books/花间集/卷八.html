
<html>
    <head>
        <meta charset="utf-8">
        <link rel="stylesheet" type="text/css" href="/cBooks/html/chinese.css">
    </head>
    <body>
        
<div class="biji_block">
 <div class="biji_head">孫光憲·菩薩蠻<span class="header_note">其一</span></div>
 <div class="biji_entry">月華如水籠香砌，金環碎撼門初閉。
寒影墮高簷，鉤垂一面簾。
碧煙輕裊裊，紅戰燈花笑。
即此是高唐，掩屏秋夢長。</div>
</div>

<div class="biji_block">
 <div class="biji_head">孫光憲·菩薩蠻<span class="header_note">其二</span></div>
 <div class="biji_entry">花冠頻皷牆頭翼，東方澹白連䆫色。
門外早鶯聲，背樓殘月明。
薄寒籠醉態，依舊鈆華在。
握手送人歸，半拖金縷衣。</div>
</div>

<div class="biji_block">
 <div class="biji_head">孫光憲·菩薩蠻<span class="header_note">其三</span></div>
 <div class="biji_entry">小庭花落無人掃，疎香滿地東風老。
春晚信沉沉，天涯何處尋。
曉堂屏六扇，眉共湘山遠。
爭那別離心，近來尤不禁。</div>
</div>

<div class="biji_block">
 <div class="biji_head">孫光憲·菩薩蠻<span class="header_note">其四</span></div>
 <div class="biji_entry">青巖碧洞經朝雨，隔花相喚南溪去。
一隻木蘭舡，波平遠浸天。
扣舡驚翡翠，嫩玉擡香臂。
紅日欲沉西，煙中遙解觽。</div>
</div>

<div class="biji_block">
 <div class="biji_head">孫光憲·菩薩蠻<span class="header_note">其五</span></div>
 <div class="biji_entry">木綿花映叢祠小，越禽聲裏春光曉。
銅皷與蠻歌，南人祈賽多。
客帆風正急，茜袖隈牆立。
極浦幾迴頭，煙波無限愁。</div>
</div>

<div class="biji_block">
 <div class="biji_head">孫光憲·河瀆神<span class="header_note">其一</span></div>
 <div class="biji_entry">汾水碧依依，黃雲落葉初飛。
翠蛾一去不言歸，廟門空掩斜暉。
四壁陰森排古畫，依舊瓊輪羽駕。
小殿沉沉清夜，銀燈飄落香灺。</div>
</div>

<div class="biji_block">
 <div class="biji_head">孫光憲·河瀆神<span class="header_note">其二</span></div>
 <div class="biji_entry">江上草芊芊，春晚湘妃廟前。
一方柳色楚南天，數行斜鴈聯翩。
獨倚朱欄情不極，魂斷終朝相憶。
兩槳不知消息，遠汀時起鸂鶒。</div>
</div>

<div class="biji_block">
 <div class="biji_head">孫光憲·虞美人<span class="header_note">其一</span></div>
 <div class="biji_entry">紅䆫寂寂無人語，暗澹梨花雨。
繡羅紋地粉新描，博山香炷旋抽條，睡魂銷。
天涯一去無消息，終日長相憶。
交人相憶幾時休？不堪悵觸別離愁，淚還流。</div>
</div>

<div class="biji_block">
 <div class="biji_head">孫光憲·虞美人<span class="header_note">其二</span></div>
 <div class="biji_entry">好風微揭簾旌起，金翼鸞相倚。
翠簷愁聽乳禽聲，此時春態暗關情，獨難平。
畫堂流水空相翳，一穗香搖曳。
交人無處寄相思，落花芳艸過前期，沒人知。</div>
</div>

<div class="biji_block">
 <div class="biji_head">孫光憲·後庭花<span class="header_note">其一</span></div>
 <div class="biji_entry">景陽鐘動宮鶯囀，露涼金殿。
輕飇吹起瓊花綻，玉葉如翦。
晚來高閣上，珠簾卷，見墜香千片。
脩蛾慢臉陪雕輦，後庭新宴。</div>
</div>

<div class="biji_block">
 <div class="biji_head">孫光憲·後庭花<span class="header_note">其二</span></div>
 <div class="biji_entry">石城依舊空江國，故宮春色。
七尺青絲芳草綠，絕世難得。
玉英凋落盡，更何人識，野棠如織。
只是教人添怨憶，悵望無極。</div>
</div>

<div class="biji_block">
 <div class="biji_head">孫光憲·生查子<span class="header_note">其一</span></div>
 <div class="biji_entry">寂寞掩朱門，正是天將暮。
暗澹小庭中，滴滴梧桐雨。
繡工夫，牽心緒，配盡鴛鴦縷。
待得沒人時，隈倚論私語。 </div>
</div>

<div class="biji_block">
 <div class="biji_head">孫光憲·生查子<span class="header_note">其二</span></div>
 <div class="biji_entry">暖日策花驄，嚲鞚垂楊陌。
芳草惹煙青，落絮隨風白。
誰家繡轂動香塵，隱映神仙客。
狂殺玉鞭郎，咫尺音容隔。</div>
</div>

<div class="biji_block">
 <div class="biji_head">孫光憲·生查子<span class="header_note">其三</span></div>
 <div class="biji_entry">金井墮高梧，玉殿籠斜月。
永巷寂無人，斂態愁堪絕。
玉爐寒，香燼滅，還似君恩歇。
翠輦不歸來，幽恨將誰說。</div>
</div>

<div class="biji_block">
 <div class="biji_head">孫光憲·臨江仙<span class="header_note">其一</span></div>
 <div class="biji_entry">霜拍井梧幹葉墮，翠幃雕檻初寒。
薄鈆殘黛稱花冠，含情無語，延佇倚欄干。
杳杳征輪何處去，離愁別恨千般。
不堪心緒正多端，鏡奩長掩，無意對孤鸞。</div>
</div>

<div class="biji_block">
 <div class="biji_head">孫光憲·臨江仙<span class="header_note">其二</span></div>
 <div class="biji_entry">暮雨淒淒深院閉，燈前凝坐初更。
玉釵低壓鬢雲橫，半垂羅幕，相映燭光明。
終是有心投漢珮，低頭但理秦箏。
鷰雙鸞耦不勝情，只愁明發，將逐楚雲行。</div>
</div>

<div class="biji_block">
 <div class="biji_head">孫光憲·酒泉子<span class="header_note">其一</span></div>
 <div class="biji_entry">空磧無邊，萬里陽關道路。
馬蕭蕭，人去去，隴雲愁。
香貂舊制戎衣窄，胡霜千里白。
綺羅心，魂夢隔，上高樓。</div>
</div>

<div class="biji_block">
 <div class="biji_head">孫光憲·酒泉子<span class="header_note">其二</span></div>
 <div class="biji_entry">曲檻小樓，正是鶯花二月。
思無憀，愁欲絕，鬱離襟。
展屏空對瀟湘水，眼前千萬里。
淚掩紅，眉斂翠，恨沉沉。</div>
</div>

<div class="biji_block">
 <div class="biji_head">孫光憲·酒泉子<span class="header_note">其三</span></div>
 <div class="biji_entry">斂態䆫前，裊裊雀釵拋頸。
鷰成雙，鸞對影，耦新知。
玉纖澹拂眉山小，鏡中嗔共照。
翠連娟，紅縹渺，早粧時。</div>
</div>

<div class="biji_block">
 <div class="biji_head">孫光憲·清平樂<span class="header_note">其一</span></div>
 <div class="biji_entry">愁腸欲斷，正是青春半。
連理分枝鸞失伴，又是一場離散。
掩鏡無語眉低，思隨芳艸凄凄。
憑使東風吹夢，與郎終日東西。</div>
</div>

<div class="biji_block">
 <div class="biji_head">孫光憲·清平樂<span class="header_note">其二</span></div>
 <div class="biji_entry">等閑無語，春恨如何去？
終是疎狂留不住，花暗柳濃何處。
盡日目斷魂飛，晚䆫斜界殘暉。
長恨朱門薄暮，繡鞍驄馬空歸。</div>
</div>

<div class="biji_block">
 <div class="biji_head">更漏子<span class="header_note">其一</span></div>
 <div class="biji_entry">聽寒更，聞遠鴈，半夜蕭娘深院。
扃繡戶，下珠簾，滿庭噴玉蟾。
人語靜，香閨冷，紅幕半垂清影。
雲雨態，蕙蘭心，此情江海深。</div>
</div>

<div class="biji_block">
 <div class="biji_head">孫光憲·更漏子<span class="header_note">其二</span></div>
 <div class="biji_entry">今夜期，來日別，相對秖堪愁絕。
隈粉面，撚瑤簪，無言淚滿襟。
銀箭落，霜華薄，牆外曉雞咿喔。
聽付囑，惡情悰，斷腸西復東。</div>
</div>

<div class="biji_block">
 <div class="biji_head">孫光憲·女冠子<span class="header_note">其一</span></div>
 <div class="biji_entry">蕙風芝露，壇際殘香輕度。
蘂珠宮，苔點分圓碧，桃花踐破紅。
品流巫峽外，名籍紫微中。
真侶墉城會，夢魂通。</div>
</div>

<div class="biji_block">
 <div class="biji_head">孫光憲·女冠子<span class="header_note">其二</span></div>
 <div class="biji_entry">澹花瘦玉，依約神仙粧束。
佩瓊文，瑞露通宵貯，幽香盡日焚。
碧紗籠絳節，黃藕冠濃雲。
勿以吹簫伴，不同羣。</div>
</div>

<div class="biji_block">
 <div class="biji_head">孫光憲·風流子<span class="header_note">其一</span></div>
 <div class="biji_entry">茅舍槿籬溪曲，雞犬自南自北。
菰葉長，水葓開，門外春波漲綠。
聽織，聲促，軋軋鳴梭穿屋。</div>
</div>

<div class="biji_block">
 <div class="biji_head">孫光憲·風流子<span class="header_note">其二</span></div>
 <div class="biji_entry">樓倚長衢欲暮，瞥見神仙伴侶。
微傅粉，攏梳頭，隱映畫簾開處。
無語，無緒，慢曳羅裙歸去。</div>
</div>

<div class="biji_block">
 <div class="biji_head">孫光憲·風流子<span class="header_note">其三</span></div>
 <div class="biji_entry">金絡玉銜嘶馬，繫向綠楊陰下。
朱戶掩，繡簾垂，曲院水流花謝。
歡罷，歸也，猶在九衢深夜。</div>
</div>

<div class="biji_block">
 <div class="biji_head">孫光憲·定西番<span class="header_note">其一</span></div>
 <div class="biji_entry">鷄祿山前游騎，邊草白，朔天明，馬蹄輕。
鵲面弓離短韔，彎來月欲成。
一隻鳴髇雲外，曉鴻驚。</div>
</div>

<div class="biji_block">
 <div class="biji_head">孫光憲·定西番<span class="header_note">其二</span></div>
 <div class="biji_entry">帝子枕前秋夜，霜幄冷，月華明，正三更。
何處戍樓寒笛，夢殘聞一聲。
遙想漢關萬里，淚縱橫。</div>
</div>

<div class="biji_block">
 <div class="biji_head">孫光憲·河滿子</div>
 <div class="biji_entry">冠劍不隨君去，江河還共恩深。
歌袖半遮眉黛慘，淚珠旋滴衣襟。
惆悵雲愁雨怨，斷魂何處相尋。
 
<div class="biji_block">
 <div class="biji_head">孫光憲·玉蝴蝶</div>
 <div class="biji_entry">
春欲盡，景仍長，滿園花正黃。
粉翅兩悠颺，翩翩過短牆。
鮮飇暖，牽遊伴，飛去立殘芳。
無語對蕭娘，舞衫沉麝香。</div>
</div>
<div class="biji_block">
 <div class="biji_head">孫光憲·八拍蠻</div>
 <div class="biji_entry">
孔雀尾拖金線長，怕人飛起入丁香。
越女沙頭爭拾翠，相呼歸去背斜陽。</div>
</div>
<div class="biji_block">
 <div class="biji_head">孫光憲·竹枝<span class="header_note">其一</span></div>
 <div class="biji_entry">門前春水（竹枝）白蘋花（女兒），岸上無人（竹枝）小艇斜（女兒）。
商女經過（竹枝）江欲暮（女兒），散拋殘食（竹枝）飼神鵶（女兒）。</div>
</div>

<div class="biji_block">
 <div class="biji_head">孫光憲·竹枝<span class="header_note">其二</span></div>
 <div class="biji_entry">亂繩千結（竹枝）絆人深（女兒），越羅萬丈（竹枝）表長尋（女兒）。
楊柳在身（竹枝）垂意緒（女兒），藕花落盡（竹枝）見蓮心（女兒）。</div>
</div>
<div class="biji_block">
 <div class="biji_head">孫光憲·思帝鄉</div>
 <div class="biji_entry">
如何？遣情情更多。
永日水堂簾下，斂羞蛾。
六幅羅裙窣地，微行曳碧波。
看盡滿地疎雨，打團荷。</div>
</div>
<div class="biji_block">
 <div class="biji_head">孫光憲·上行盃<span class="header_note">其一</span></div>
 <div class="biji_entry">草草離亭鞍馬，從遠道，此地分衿，燕宋秦吳千萬里。
無辭一醉。野棠開，江艸濕。佇立，沾泣，征騎駸駸。</div>
</div>

<div class="biji_block">
 <div class="biji_head">孫光憲·上行盃<span class="header_note">其二</span></div>
 <div class="biji_entry">離棹逡巡欲動，臨極浦，故人相送，去住心情知不共。
金舡滿捧。綺羅愁，絲管咽。迴別，帆影滅，江浪如雪。</div>
</div>
<div class="biji_block">
 <div class="biji_head">孫光憲·謁金門</div>
 <div class="biji_entry">
留不得！留得也應無益。
白紵春衫如雪色，揚州初去日。
輕別離，甘拋擲，江上滿帆風疾。
卻羨彩鴛三十六，孤鸞還一隻。</div>
</div>
<div class="biji_block">
 <div class="biji_head">孫光憲·思越人<span class="header_note">其一</span></div>
 <div class="biji_entry">古臺平，芳艸遠，館娃宮外春深。
翠黛空留千載恨，教人何處相尋。
綺羅無復當時事，露花點滴香淚。
惆悵遙天橫淥水，鴛鴦對對飛起。</div>
</div>

<div class="biji_block">
 <div class="biji_head">孫光憲·思越人<span class="header_note">其二</span></div>
 <div class="biji_entry">渚蓮枯，宮樹老，長洲廢苑蕭條。
想像玉人空處所，月明獨上溪橋。
經春初敗秋風起，紅蘭綠蕙愁死。
一片風流傷心地，魂銷目斷西子。</div>
</div>

<div class="biji_block">
 <div class="biji_head">孫光憲·楊柳枝<span class="header_note">其一</span></div>
 <div class="biji_entry">閶門風暖落花乾，飛遍江城江城雪不寒。
獨有晚來臨水驛，閑人多凭赤欄干。</div>
</div>

<div class="biji_block">
 <div class="biji_head">孫光憲·楊柳枝<span class="header_note">其二</span></div>
 <div class="biji_entry">有池有榭即濛濛，浸潤飜成長養功。
恰似有人長點檢，着行排立向春風。</div>
</div>

<div class="biji_block">
 <div class="biji_head">孫光憲·楊柳枝<span class="header_note">其三</span></div>
 <div class="biji_entry">根柢雖然傍濁河，無妨終日近笙歌。
驂驂金帶誰堪比，還共黃鶯不校多。</div>
</div>

<div class="biji_block">
 <div class="biji_head">孫光憲·楊柳枝<span class="header_note">其四</span></div>
 <div class="biji_entry">萬株枯槁怨亡隋，似弔吳臺各自垂。
好是淮陰明月裏，酒樓橫笛不勝吹。</div>
</div>
<div class="biji_block">
 <div class="biji_head">孫光憲·望梅花<span class="header_note">其一</span></div>
 <div class="biji_entry">數枝開與短牆平，見雪萼紅跗相映，引起誰人邊塞情。
簾外欲三更，吹斷離愁月正明，空聽隔江聲。</div>
</div>
<div class="biji_block">
 <div class="biji_head">孫光憲·漁歌子<span class="header_note">其一</span></div>
 <div class="biji_entry">草芊芊，波漾漾，湖邊艸色連波漲。
沿蓼岸，泊楓汀，天際玉輪初上。
扣舷歌，聯極望，槳聲伊軋知何向。
黃鵲叫，白鷗眠，誰似儂家疏曠。</div>
</div>

<div class="biji_block">
 <div class="biji_head">孫光憲·漁歌子<span class="header_note">其二</span></div>
 <div class="biji_entry">泛流螢，明又滅，夜涼水冷東灣闊。
風浩浩，笛寥寥，萬頃金波澄澈。
杜若洲，香郁烈，一聲宿鴈霜時節。
經霅水，過松江，盡屬濃家日月。</div>
</div>

<div class="biji_block">
 <div class="biji_head">魏承班·菩薩蠻<span class="header_note">其一</span></div>
 <div class="biji_entry">羅裾薄薄秋波染，眉間畫時山兩點。
相見綺筵時，深情暗共知。
翠翹雲鬢動，斂態彈金鳳。
宴罷入蘭房，邀入解珮璫。</div>
</div>

<div class="biji_block">
 <div class="biji_head">魏承班·菩薩蠻<span class="header_note">其二</span></div>
 <div class="biji_entry">羅衣隱約金泥畫，玳筵一曲當秋夜。
聲戰覷人嬌，雲鬟裊翠翹。
酒醺紅玉輭，眉翠秋山遠。
繡幌麝煙沉，誰人知兩心。</div>
</div>

    </body>
</html>
