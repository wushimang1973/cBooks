
<html>
    <head>
        <meta charset="utf-8">
        <link rel="stylesheet" type="text/css" href="/cBooks/html/chinese.css">
    </head>
    <body>
<div class="biji_block">
 <div class="biji_head">菩薩蠻<span class="header_note">其ㄧ</span></div> 
<div class="biji_entry">小山重疊金明滅， 鬢雲欲度香顋雪。 
懶起畫蛾眉，弄粧梳洗遲。
照花前後鏡，花面交相映。 
新帖繡羅襦，雙雙金鷓鴣。  </div>
</div>
<div class="biji_block">
 <div class="biji_head">菩薩蠻<span class="header_note">其二</span></div>
 <div class="biji_entry">水精簾裡頗黎枕，暖香惹夢鴛鴦錦。 
江上柳如煙，鴈飛殘月天。
藕絲秋色淺，人勝參差剪。
雙鬢隔香紅，玉釵頭上風。 </div>
</div>

<div class="biji_block">
 <div class="biji_head">菩薩蠻<span class="header_note">其三</span></div>
 <div class="biji_entry">蘂黃無限當山額，宿粧隱笑紗窗隔。
相見牡丹時，暫來還別離。
翠釵金作股，釵上雙蝶舞。
心事竟誰知，月明花滿枝。</div>
</div>

<div class="biji_block">
 <div class="biji_head">菩薩蠻<span class="header_note">其四</span></div>
 <div class="biji_entry">翠翹金縷雙鸂鶒，水紋細起春池碧。
池上海棠梨，雨晴紅滿枝。
繡衫遮笑靨，烟草粘飛蝶。
青瑣對芳菲，玉關音信稀。</div>
</div>

<div class="biji_block">
 <div class="biji_head">菩薩蠻<span class="header_note">其五</span></div>
 <div class="biji_entry">杏花含露團香雪，綠楊陌上多離別。
燈在月朧明，覺來聞曉鶯。
玉鉤褰掛起翠幙，粧淺舊眉薄。
春夢正關情，鏡中蟬鬢輕。</div>
</div>

<div class="biji_block">
 <div class="biji_head">菩薩蠻<span class="header_note">其六</span></div>
 <div class="biji_entry">玉樓明月長相憶，柳絲裊娜春無力。
門外草萋萋，送君聞馬嘶。
畫羅金翡翠，香燭消成淚。
花落子規啼，綠窗殘夢迷。</div>
</div>

<div class="biji_block">
 <div class="biji_head">菩薩蠻<span class="header_note">其七</span></div>
 <div class="biji_entry">鳳凰相對盤金縷，牡丹一夜經微雨。
明鏡照新粧，鬢輕雙臉長。
畫樓相望久，欄外垂絲柳。
意信不歸來，社前雙鷰迴。 </div>
</div>

<div class="biji_block">
 <div class="biji_head">菩薩蠻<span class="header_note">其八</span></div>
 <div class="biji_entry">牡丹花謝鶯聲歇，綠楊滿院中庭月。
相憶夢難成，背窗燈半明。
翠鈿金壓臉，寂寞香閨掩。
人遠淚闌干，燕飛春又殘。</div>
</div>

<div class="biji_block">
 <div class="biji_head">菩薩蠻<span class="header_note">其九</span></div>
 <div class="biji_entry">滿宮明月梨花白，故人萬里關山隔。
金雁一雙飛，淚痕沾繡衣。
小園芳艸綠，家住越溪曲。
楊柳色依依，鷰歸君不歸。</div>
</div>

<div class="biji_block">
 <div class="biji_head">菩薩蠻<span class="header_note">其十</span></div>
 <div class="biji_entry">寶函鈿雀金鸂鶒，沉香關上吳山碧。
楊柳又如絲，驛橋春雨時。
畫樓音信斷，芳草江南岸。
鸞鏡與花枝，此情誰得知。</div>
</div>

<div class="biji_block">
 <div class="biji_head">菩薩蠻<span class="header_note">其十一</span></div>
 <div class="biji_entry">南園滿地堆輕絮，愁聞一霎清明雨。
雨後卻斜陽，杏華零落香。
無言勻睡臉，枕上屏山掩。
時節欲黃昏，無憀獨倚門。 </div>
</div>

<div class="biji_block">
 <div class="biji_head">菩薩蠻<span class="header_note">其十二</span></div>
 <div class="biji_entry">夜來皓月纔當午，重簾悄悄無人語。
深處麝煙長，臥時留薄粧。
當年還自惜，往事那堪憶。
花落月明殘，錦衾知曉寒。</div>
</div>

<div class="biji_block">
 <div class="biji_head">菩薩蠻<span class="header_note">其十三</span></div>
 <div class="biji_entry">雨晴夜合玲瓏日，萬枝香裊紅絲拂。
閑夢憶金堂，滿庭萱草長。
繡簾垂菉簌，眉黛遠山綠。
春水渡溪橋，凭欄魂欲消。 </div>
</div>

<div class="biji_block">
 <div class="biji_head">菩薩蠻<span class="header_note">其十四</span></div>
 <div class="biji_entry">竹風輕動庭除冷，珠簾月上玲瓏影。
山枕隱穠粧，綠檀金鳳凰。
兩蛾愁黛淺，故國吳宮遠。
春恨正關情，畫樓殘點聲。</div>
</div>

<div class="biji_block">
 <div class="biji_head">更漏子<span class="header_note">其一</span></div>
 <div class="biji_entry">柳絲長，春雨細，花外漏聲迢遞。
驚塞鴈，起城烏，畫屏金鷓鴣。
香霧薄，透簾幕，惆悵謝家池閣。
紅燭背，繡簾垂，夢長君不知。 </div>
</div>

<div class="biji_block">
 <div class="biji_head">更漏子<span class="header_note">其二</span></div>
 <div class="biji_entry">星斗稀，鐘鼓歇，簾外曉鶯殘月。
蘭露重，柳風斜，滿庭堆落花。
虛閣上，倚蘭望，還似去年惆悵。
春欲暮，思無窮，舊歡如夢中。</div>
</div>

<div class="biji_block">
 <div class="biji_head">更漏子<span class="header_note">其三</span></div>
 <div class="biji_entry">金雀釵，紅粉面，花裡暫如相見。
知我意，感君憐，此情須問天。
香作穗，䗶成淚，還似兩人心意。
山枕膩，錦衾寒，覺來更漏殘。</div>
</div>

<div class="biji_block">
 <div class="biji_head">更漏子<span class="header_note">其四</span></div>
 <div class="biji_entry">相見稀，相憶久，眉淺淡烟如柳。
垂翠幕，結同心，待郎燻繡衾。
城上月，白如雪，蟬髩美人愁絕。
宮樹暗，鵲橋橫，玉籤初報明。</div>
</div>

<div class="biji_block">
 <div class="biji_head">更漏子<span class="header_note">其五</span></div>
 <div class="biji_entry">背江樓，臨海月，城上角聲嗚咽。
堤柳動，島煙昬，兩行征鴈分。
西陵路，歸帆渡，正是芳菲欲度。
銀燭盡，玉繩低，一聲村落雞。</div>
</div>

<div class="biji_block">
 <div class="biji_head">更漏子<span class="header_note">其六</span></div>
 <div class="biji_entry">玉鑪香，紅蠟淚，偏照畫堂秋思。
眉黛薄，髩雲殘，夜長衾枕寒。
梧桐樹，三更雨，不道離情正苦。
一葉葉，一聲聲，空階滴到明。</div>
</div>

<div class="biji_block">
 <div class="biji_head">歸國遙<span class="header_note">其一</span></div>
 <div class="biji_entry">香玉，翠鳳寶釵垂菉簌
鈿筐交勝金粟，越羅春水淥。
畫堂照簾殘燭，夢餘更漏促。
謝娘無限心曲，曉屏山斷續。</div>
</div>

<div class="biji_block">
 <div class="biji_head">歸國遙<span class="header_note">其二</span></div>
 <div class="biji_entry">雙臉，小鳳戰蓖金颭豔。
舞衣無力風斂，藕絲秋色染。
錦帳繡幃斜掩，露珠清曉簟。
粉心黃蘂花靨，黛眉山兩點。 </div>
</div>
其一      
花映柳條，吹向綠萍池上。
凭闌干，窺細浪，雨蕭蕭。
近來音信兩疎索，洞房空寂寞。
掩銀屏，垂翠箔，度春宵。
<div class="biji_block">
 <div class="biji_head">酒泉子<span class="header_note">其二</span></div>
 <div class="biji_entry">日映紗窗，金鴨小屏山碧。
故鄉春，煙靄隔，背蘭缸。
宿妝惆悵倚高閣，千里雲影薄。
草初齊，花又落，燕雙雙。</div>
</div>

<div class="biji_block">
 <div class="biji_head">酒泉子<span class="header_note">其三</span></div>
 <div class="biji_entry">楚女不歸，樓枕小河春水。
月孤明，風又起，杏花稀。
玉釵斜篸雲鬟髻，裙上金縷鳳。
八行書，千里夢，鴈南飛。</div>
</div>

<div class="biji_block">
 <div class="biji_head">酒泉子<span class="header_note">其四</span></div>
 <div class="biji_entry">羅帶惹香，猶繫別時紅豆。
淚痕新，金縷舊，斷離腸。
一雙嬌燕語彫梁，還是去年時節。
綠陰濃，芳草歇，柳花狂。</div>
</div>
其一    
漢使昔年離別。攀弱柳，折寒梅，上高臺。
千里玉關春雪，鴈來人不來。
羌笛一聲愁絕，月徘徊。
<div class="biji_block">
 <div class="biji_head">定西番<span class="header_note">其二</span></div>
 <div class="biji_entry">海鷰欲飛調羽。萱草綠，杏花紅，隔簾櫳。
雙鬢翠霞金縷，一枝春豔濃。
樓上月明三五，鏁窗中。</div>
</div>

<div class="biji_block">
 <div class="biji_head">定西番<span class="header_note">其三</span></div>
 <div class="biji_entry">細雨曉鶯春晚。人似玉，柳如眉，正相思。
羅幕翠簾初捲，鏡中花一枝。
腸斷塞門消息，鴈來稀。</div>
</div>

<div class="biji_block">
 <div class="biji_head">楊柳枝<span class="header_note">其一</span></div>
 <div class="biji_entry">宜春苑外最長條，閑裊春風伴舞腰。
正是玉人腸絕處，一渠春水赤欄橋。</div>
</div>

<div class="biji_block">
 <div class="biji_head">楊柳枝<span class="header_note">其二</span></div>
 <div class="biji_entry">南內牆東御路傍，須知春色柳絲黃。
杏花未肯無情思，何事行人最斷腸。</div>
</div>

<div class="biji_block">
 <div class="biji_head">楊柳枝<span class="header_note">其三</span></div>
 <div class="biji_entry">蘇小門前柳萬條，毿毿金線拂平橋。
黃鶯不語東風起，深閉朱門伴舞腰。</div>
</div>

<div class="biji_block">
 <div class="biji_head">楊柳枝<span class="header_note">其四</span></div>
 <div class="biji_entry">金縷毿毿碧瓦溝，六宮眉黛惹香愁。
晚來更帶龍池雨，半拂欄干半入樓。</div>
</div>

<div class="biji_block">
 <div class="biji_head">楊柳枝<span class="header_note">其五</span></div>
 <div class="biji_entry">館娃宮外鄴城西，遠映征帆近拂堤。
繫得王孫歸意切，不同芳草綠萋萋。</div>
</div>

<div class="biji_block">
 <div class="biji_head">楊柳枝<span class="header_note">其六</span></div>
 <div class="biji_entry">兩兩黃鸝色似金，裊枝啼露動芳音。
春來幸自長如線，可惜牽纏蕩子心。 </div>
</div>

<div class="biji_block">
 <div class="biji_head">楊柳枝<span class="header_note">其七</span></div>
 <div class="biji_entry">御柳如絲映九重，鳳凰窗映繡芙蓉。
景陽樓畔千條路，一面新粧等曉風。</div>
</div>

<div class="biji_block">
 <div class="biji_head">楊柳枝<span class="header_note">其八</span></div>
 <div class="biji_entry">織錦機邊鶯語頻，停梭垂淚憶征人。
塞門三月猶蕭索，縱有垂楊未覺春。 </div>
</div>

<div class="biji_block">
 <div class="biji_head">南歌子<span class="header_note">其一</span></div>
 <div class="biji_entry">手裡金鸚鵡，胸前繡鳳凰。
偷眼暗形相，不如從嫁與，作鴛鴦。</div>
</div>

<div class="biji_block">
 <div class="biji_head">南歌子<span class="header_note">其二</span></div>
 <div class="biji_entry">似帶如絲柳，團蘇握雪花。
簾捲玉鈎斜，九衢塵欲暮，逐香車。 </div>
</div>

<div class="biji_block">
 <div class="biji_head">南歌子<span class="header_note">其三</span></div>
 <div class="biji_entry">墮低梳髻，連娟細掃眉。
終日兩相思，為君憔悴盡，百花時。</div>
</div>

<div class="biji_block">
 <div class="biji_head">南歌子<span class="header_note">其四</span></div>
 <div class="biji_entry">臉上金霞細，眉間翠鈿深。
欹枕覆鴛衾，隔簾鶯百囀，感君心。</div>
</div>

<div class="biji_block">
 <div class="biji_head">南歌子<span class="header_note">其五</span></div>
 <div class="biji_entry">撲蘂添黃子，呵花滿翠鬟。
鴛枕映屏山，明月三五夜，對芳顏。</div>
</div>

<div class="biji_block">
 <div class="biji_head">南歌子<span class="header_note">其六</span></div>
 <div class="biji_entry">轉眄如波眼，娉婷似柳腰，花裏暗相招。
憶君腸欲斷，恨春宵。</div>
</div>

<div class="biji_block">
 <div class="biji_head">南歌子<span class="header_note">其七</span></div>
 <div class="biji_entry">懶拂鴛鴦枕，休縫翡翠裙，羅帳罷鑪燻。
近來心更切，為思君。</div>
</div>

<div class="biji_block">
 <div class="biji_head">河瀆神<span class="header_note">其一</span></div>
 <div class="biji_entry">河上望叢祠，廟前春雨來時。
楚山無限鳥飛遲，蘭棹空傷別離。
何處杜鵑啼不歇，豔紅開盡如血。
蟬鬢美人愁絕，百花芳草佳節。</div>
</div>

<div class="biji_block">
 <div class="biji_head">河瀆神<span class="header_note">其二</span></div>
 <div class="biji_entry">孤廟對寒潮，西陵風雨蕭蕭。
謝娘惆悵倚欄橈，淚流玉筋千條。
暮天愁聽思歸落，早梅香滿山郭。
迴首兩情蕭索，離魂何處飄泊。</div>
</div>

<div class="biji_block">
 <div class="biji_head">河瀆神<span class="header_note">其三</span></div>
 <div class="biji_entry">銅皷賽神來，滿庭幡蓋徘徊。
水村江浦過風雷，楚山如畫煙開。
離別櫓聲空蕭索，玉容惆悵粧薄。
青麥鷰飛落落，捲簾愁對珠閣。</div>
</div>

<div class="biji_block">
 <div class="biji_head">女冠子<span class="header_note">其一</span></div>
 <div class="biji_entry">含嬌含笑，宿翠殘紅窈窕。
鬢如蟬，寒玉簪秋水，輕紗捲碧煙。
雪胷鸞鏡裡，琪樹鳳樓前。
寄語青娥伴，早求仙。</div>
</div>

<div class="biji_block">
 <div class="biji_head">女冠子<span class="header_note">其二</span></div>
 <div class="biji_entry">霞帔雲髮，鈿鏡仙容似雪。
畫愁眉，遮語迴輕扇，含羞下繡帷。
玉樓相望久，花洞恨來遲。
早晚乘鸞去，莫相遺。</div>
</div>

<div class="biji_block">
 <div class="biji_head">玉蝴蝶</div>
 <div class="biji_entry">秋風淒切傷離，行客未歸時。
塞外草先衰，江南鴈到遲。
芙蓉凋嫩臉，楊柳墮新眉。
搖落使人悲，斷腸誰得知。</div>
</div>

    </body>
</html>
